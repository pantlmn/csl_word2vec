ОКТОИХ 
УСТАВНЫЕ ГЛАВЫ 
Чин малыя вечерни 
Прежде солнечнаго захождения дне субботнаго, приходит параекклисиарх [сиречь кандиловжигатель] к предстоятелю, и творит поклонение ему, знаменуя пришествием своим время клепания. И взем благословение, изшед клеплет в малый кампан.
И собравшимся братиям в притвор, творит священник начало: Благословен Бог наш:
И учиненный чтец глаголет: Слава тебе Боже наш, слава Тебе.
ТАЖЕ, Царю Небесный: Трисвятое: И по Отче наш:
Возглас от священника, и чтет чтец 9-й час по обычаю.
ТАЖЕ, по конце того и по отпусте входим в храм: и станет кийждо на своем месте.
Аще же 9-й час глаголется в храме, тогда отпуст 9-го часа не бывает, но абие иерей начинает, глаголя: Благословен Бог наш:
И чтец глаголет: Приидите поклонимся: трижды, и вечерний псалом: Благослови душе моя Господа: тихо и кротким гласом. По псалме же, СЛАВА, И НЫНЕ, аллилуиа, трижды.
Иерей же ектении не глаголет, но чтец глаголет: Господи помилуй, трижды.
СЛАВА, И НЫНЕ:
И абие, Господи воззвах:
И ставим стихи 4. И поем стихиры воскресны гласа, три, повторяюще 1.
СЛАВА, И НЫНЕ, Богородичен.
ТАЖЕ, Свете тихий:
ПРОКИМЕН, Господь воцарися:
СТИХ: Облечеся Господь в силу и препоясася. И паки, Господь воцарися:
ТАЖЕ, Сподоби Господи в вечер сей:
И абие поем стиховны стихиру едину воскресну. И другия стихиры Богородицы, подобны 3, с припевы их.
СЛАВА, И НЫНЕ, Богородичен их.
ТАЖЕ, Ныне отпущаеши: Трисвятое, и по Отче наш: Тропарь воскресн.
СЛАВА, И НЫНЕ, Богородичен его.
Посем глаголет иерей ектению малую: Помилуй нас Боже, по велицей милости твоей, молим ти ся услыши и помилуй.
Лик: Господи помилуй, трижды.
Еще молимся о Великом Господине и отце нашем Святейшем Патриархе (имя) и Преосвященнейшем Епископе (егоже есть область), и о всей во Христе братии нашей. Лик: Господи помилуй. Трижды.
Еще молимся о Богохранимей стране Россистей, о властех и воинстве ея.
Лик: Господи помилуй. Трижды.
Еще молимся за всю братию и за вся христианы.
Лик: Господи помилуй. Трижды.
Возглас: Яко милостив и человеколюбец Бог еси, и тебе славу возсылаем Отцу и Сыну, и Святому Духу, ныне и присно, и во веки веков.
ТАЖЕ, Слава тебе Христе Боже:
И отпуст малый, и многолетие.
[Смотри] И вшедше в трапезу, глаголем: Ядят убозии и насытятся, и восхвалят Господа взыскающии его: жива будут сердца их в век века.
СЛАВА, И НЫНЕ: Господи помилуй, трижды. Благослови.
И благословляет священник трапезу. И вкушаем представленная нам полегку, да не отягчимся на бдение.
По ядении же, СЛАВА, И НЫНЕ: Бысть чрево твое святая трапеза, имущая небеснаго хлеба, Христа Бога нашего, от негоже всяк ядый не умирает, якоже рече всех Богородительнице питатель.
И посем, Честнейшую херувим:
ТАЖЕ, Возвеселил ны еси Господи в творениих твоих, и в делех руку твоею возрадуемся: знаменася на нас свет лица твоего Господи, дал еси веселие в сердце моем, от плода пшеницы, вина и елеа своего умножишася. в мире вкупе усну, и почию, яко ты Господи единаго на уповании вселил мя еси.
СЛАВА, И НЫНЕ: Господи помилуй, трижды. Благослови.
Священник: С нами Бог, своею благодатию и человеколюбием, всегда, ныне и присно, и во веки веков, аминь.
Чин великия вечерни, сиесть бдения всенощнаго, и утрени воскресныя 
По еже заити солнцу мало, отходит кандиловжигатель, и творит поклон предстоятелю.
ТАЖЕ восходя ударяет в великий кампан не скоро, поя непорочны, или глаголя псалом 50, тихо 12-ю. И потом вшед и вжигает лампады, и уготовляет кадильницу. И тако паки изшед клеплет во вся кампаны. И возвращься в церковь, и вжег свещу в насвещнице, поставляет прямо царских врат.
ТАЖЕ творит поклонение иерею, егоже есть чреда.
Иерей же востав творит поклон предстоятелю. И отшед творит поклоны 3, пред святыми дверьми, и на оба лика: братиям же всем седящим. И вшед во святый олтарь, возлагает на ся епитрахилий, целовав крест верху его и приим кадильницу, и став пред святою трапезою, влагает фимиам: и глаголет молитву кадила тайно. И тако кадит святую трапезу крестовидно окрест, и весь жертвенник: и отворив святыя двери исходит.
Кандиловжигатель же прием свещник стоящий среди церкве, возгласит велиим гласом: Востаните! (держа свещник в руце со свещею возжженною, всем же восставшим).
И изшед священник святыми дверьми, и творит крест кадилом пред святыми дверьми, возводя праве и преки: и идет и кадит поряду святыя иконы, яже на десней стране, таже на левей, посем предстоятеля, и оба лика по чину их: параекклисиарху же предходящу ему со свещником. Егда же иерей сотворит крест кадилом, покланяяся мало, покланяется с ним и параекклисиарх. Исходит же и в притвор, и кадит по чину и тамо сущую братию: и паки возвращься в церковь, и став посреди обою лику знаменует кадилом крест, зря к востоком, и возглашает велегласно: Господи благослови.
И абие кадит образ Спаса Христа, и Богородицы, и предстоятеля на месте его: и вшед во святый олтарь, и став пред святою трапезою, знаменует кадилом крест, трижды.
И потом возглашает сице: Слава святей, и единосущней, и животворящей и нераздельней Троице, всегда, ныне и присно, и во веки веков.
И начинает предстоятель, или екклисиарх: Аминь. Приидите поклонимся цареви нашему Богу (низким и тихим гласом).
ТАЖЕ второе мало повышше: Приидите поклонимся и припадем Христу, цареви нашему Богу.
Паки третие вышшим гласом, сице: Приидите поклонимся и припадем самому Христу цареви и Богу нашему.
ТАЖЕ особне: Приидите, поклонимся, и припадем ему.
И абие начинает вышшим гласом предстоятель, или екклисиарх, на глас осмый: Благослови душе моя Господа: не скоро, и со сладкопением, споющей и прочей братии.
И припев: Благословен еси Господи.
ТАЖЕ вторый певец праваго лика: Господи Боже мой, возвеличился еси зело: Благословен еси Господи: легко со гласом соглашающим и прочим братиям с ними.
Иерей же с параекклисиархом, изшед из святаго олтаря, и сотворше поклоны три пред святыми дверьми, и обращшеся творят поклон предстоятелю:
ТАЖЕ на оба лика по единому: И идут и станут на своих им местех.
[В соборных же и приходских храмех действует священник сия в фелоне, диакон же в стихаре.]
Егда же начнут пети: Вся премудростию сотворил еси: и, Слава ти Господи, сотворившему вся.
Тогда иерей приходит пред царския двери во епитрахилии, и откровенною главою стоя, глаголет молитвы светильничныя.
Скончавшуся же псалму, глаголет ектению великую: Миром Господу помолимся.
И по ектении возглас: Яко подобает тебе:
ТАЖЕ стихологисуем псалтирь на глас 8, первую кафисму: Блажен муж, первый антифон: вторый же и третий антифон поем на глас дне.
По всяком же антифоне, ектениа малая, и возглас.
По первом антифоне, Яко твоя держава:
По втором, Яко благ и человеколюбец:
Певаему же третиему антифону, отходит диакон, и положив поклон предстоятелю, входит во святый олтарь, входит же с ним и чредный священник. Взем же диакон стихарий свой и орарий, емлет от священника благословение, и целовав десницу его, облачится в стихарь обычно, и глаголет последнюю ектению, и возглас от священника: Яко ты еси Бог наш:
По скончании же обычныя стихологии, творит канонарх метание, и возгласит глас октоиха, или минеи.
Мы же поем: Господи воззвах в прилучившийся глас октоиха.
Священник же стоит на обычном месте. Егда же начнут пети, Господи воззвах: Тогда кадит иерей или диакон, яко обычай есть, творя поклонение предстоятелю.
Мы же ставим стихов десять: от Изведи из темницы душу мою:
И поем стихиры воскресны гласа, три: И анатолиевы 4: И минеи святаго, три: Слава, святаго, аще имать.
Аще ли ни, СЛАВА, И НЫНЕ, Богородичен гласа, настоящий.
И егда речем стих: Яко утвердися милость его на нас: поюще оба лика вкупе.
Тогда иерей сотворь поклон предстоятелю: И вшед во святый олтарь, облачится в фелонь, нам же Славу рекшим, И абие творят вход, отверзаемым святым дверем: Предыдущим подсвещником двема со свещами. Диакону же кадильницу держащу, и по нем иерею просту, опущен имущу фелонь. Священник же стоит прямо святых дверей:
Стоит же и диакон одесную священника мало откосвенно, и приник держя и орарь свой треми персты десныя руки, глаголет тайно, елико токмо слышати священнику: Господу помолимся.
Священник же глаголет тайно молитву: Вечер и утро и полудне:
И по молитве восклонився, и глаголет диакон ко священнику, показуя вкупе к востоку со орарем, держя и треми персты десныя руки: Благослови владыко святый вход.
И священник благословляет к востоку, глаголя: Благословен вход святых твоих Господи:
ТАЖЕ диакон отходит и кадит святую икону, сущую на месте предстоятеля, и самаго предстоятеля: и паки стоит на немже месте прежде стояше, ожидаяй исполнения стиха.
Исполншуся же стиху входит диакон посреде, и начертав крест с кадильницею, возглашает: Премудрость, прости.
И мы поем: Свете тихий святыя славы:
Чтецы же вземше лампады, предходят даже до святых дверей: Диакон же вшед внутрь святаго олтаря, кадит святую трапезу. Священник же поклонився пред святыми дверьми, и целовав я входит, и затворяются святыя двери.
По конце же, Свете тихий: глаголет диакон: Вонмем.
Иерей: Мир всем.
И паки диакон: Премудрость, вонмем.
Канонарх же поклонение сотворь к настоятелю, сказует прокимен, и стихи.
Клирицы же поют, Прокимен дне, на глас 6-й: Господь воцарися, в лепоту облечеся.
СТИХ: Облечеся Господь в силу и препоясася.
СТИХ: Ибо утверди вселенную, юже не подвижится.
СТИХ: Дому твоему подобает святыня Господи, в долготу дний.
И паки, Господь воцарися, в лепоту облечеся.
Чтец же согбенне руце имея при персех, среди храма стоя, ожидает конца прокимена: и сотворив поклонение, отходит на свое место.
Посем изшед глаголет диакон ектению: Рцем вси:
И возглас от священника. И по возгласе глаголет настоятель, или учиненный чтец: Сподоби Господи в вечер сей:
И паки диакон: Исполним вечернюю молитву нашу господеви.
И возглас от иереа: Яко благ и человеколюбец:
ТАЖЕ, Мир всем.
И диакон: Главы наша Господеви приклоним.
И глаголет иерей молитву тайно.
ТАЖЕ возглашает: Буди держава царствия твоего:
И тако исходит иерей со диаконом, северными дверьми, предыдущим им двема светильникома, диакону же с кадильницею, нам же последующим. И поем стихиру храма, и исходим в притвор. И тамо кадит диакон святыя иконы, и настоятеля, и лики по чину: и станет на своем месте, и по совершении стихир, СЛАВА, И НЫНЕ, Богородичен.
И посем возглашает диакон во услышание всем молитву сию: Спаси Боже люди твоя, и благослови достояние твое, посети мир твой милостию и щедротами: Даже до конца.
Лик: Господи помилуй, 40.
Диакон: Еще молимся о Великом Господине и отце нашем Святейшем Патриархе (имя) и Преосвященнейшем Епископе (егоже есть область), и о всей во Христе братии нашей.
Лик: Господи помилуй, 30
Еще молимся о Богохранимей стране Россистей, о властех и воинстве ея.
Лик: Господи помилуй, 50.
Еще молимся, о еже сохранитися граду сему, и святей обители сей, и всякому граду, и стране.
Лик: Господи помилуй, трижды.
Еще молимся и о еже услышати Господу Богу глас моления нас грешных и помиловати нас.
Лик: Господи помилуй, трижды.
Посем возглашает иерей: Услыши ны Боже спасителю наш:
Лик: Аминь.
ТАЖЕ глаголет: Мир всем.
Диакон глаголет: Главы наша Господеви приклоним.
И всем главы приклоньшим, иерей молится велегласно: Владыко многомилостиве, Господи Иисусе Христе Боже наш:
И по исполнении ея, мы: Аминь.
ТАЖЕ восклоньшеся поем стихиру воскресну. И входим в храм предходящим свещником, поюще и прочия стихиры воскресны, яже суть по алфавиту:
Глаголем же припевы сия, 1: Господь воцарися, в лепоту облечеся.
2: Ибо утверди вселенную, яже не подвижится.
3: Дому твоему подобает святыня Господи в долготу дний. СЛАВА, И НЫНЕ, Богородичен.
И свещники убо поставляются от обою страну, предукрасившуся четвероножцу, на немже лежит со пшеницею и пятию хлебы блюдо, еже имамы обычай приносити в церковь. От обою же страну два сосуда исполнена, ов убо вина, ов же елеа. Стоит же вино убо ошуюю, елей жеодесную.
ТАЖЕ глаголет настоятель: Ныне отпущаеши:
И чтец, Трисвятое: по Отче наш:
Возглас: Яко твое есть царство:
И мы поем отпустительный тропарь Богородицы, глас 4: Богородице Дево радуйся: трижды.
Тогда диакон взем благословение от священника, кадит окрест стола.
ТАЖЕ предстоятеля токмо, на месте его, и иереа. И паки хлебы спреди токмо.
И глаголет молитву настоятель, или иерей велегласно: Господи Иисусе Христе Боже наш, благословивый пять хлебов, и пять тысящ насытивый:
И подъем един хлеб знаменует с ним прочия хлебы: и егда речет, Сам благослови: И указует десницею на хлебы: Хлебы сия: Такожде на пшеницу, и вино и елей, Пшеницу, Вино, и Елей:
И по скончании молитвы, и по Амине поем: Буди имя господне благословено от ныне и до века, трижды, на глас 4-й.
ТАЖЕ псалом 33, Благословлю Господа на всякое время: И глаголем его до Не лишатся всякаго блага.
Иерей же шед станет пред царскими враты, зря к западом. И по скончании псалма, глаголет: Благословение Господне на вас:
И чтец, аминь. И глаголет начало чтения.
И священник: Молитвами святых отец наших:
И извлачаются священник и диакон священных одежд, и исходят. И тако сядут вси кождо на своих местех. Келарь же взем от хлеб благословенных, и раздробив на блюде, раздает братии, и почерпает по единой чаши вина всем равно, от настоятеля и до последних, иже во обители суть. [Ныне же сей чин весьма в церквах упразднися]. И полагается чтение в деяниих святых апостол.
[Зри] Ведомо же буди: Яко от недели Святыя Пасхи, даже до недели всех святых, по благословении хлебов, чтутся Деяния святых апостол. В прочия же недели всего лета чтутся седмь соборная послания апостольская, и четыренадесять посланий святаго апостола Павла, и откровение святаго апостола Иоанна Богослова.
Егда же раздаст келарь братии хлебы, и по единой чаши вина, труда ради бденнаго, якоже из начала прияхом от святых отец, и шед творит обычный поклон, со служившими с ним по два в ряд, пред святыми дверьми, и на оба лика по единому, и исходят.
В вечер же, по приятии хлеба и вина по черпании, от того часа, да никтоже уже дерзнет вкусити потом что, причащения ради святых пречистых Христовых Таин.
Сицево же раздробление хлебов творим, и почерпание.
От перваго дне месяца септемвриа, до 25 дне марта. А яже во бдениих летних, благословенныя хлебы, раздаваем я на трапезе, и прежде вкушения снедаем их.
[Зри] Благословенныя же имут хлебы дарования различна:
Рекше, уставляют огневицу пиющим с водою, и трясавицу отгонят, и всяк недуг и всяку болезнь исцелевают: к сим же и мыши от жит отгонят и ина пакостящая прогоняют.
По чтении же великом деяний святых апостол, исходит параекклисиарх, и клеплет в великий, и в прочия кампаны.
Воставшу же предстоятелю, и всем братиям, начинает: аминь. Слава в вышних Богу, и на земли мир в человецех благоволение, трижды.
ТАЖЕ глаголет: Господи устне мои отверзеши, и уста моя возвестят хвалу твою, дважды.
И глаголет шестопсалмие кротким и тихим гласом.
По триех же псалмех, СЛАВА, И НЫНЕ, аллилуиа, трижды. Господи помилуй, трижды.
СЛАВА, И НЫНЕ: Господи Боже спасения моего:
Тогда иерей во епитрахилии, инде же и в фелони, глаголет молитвыутренния пред святыми дверьми стоя откровен.
По скончании же шестопсалмия, по СЛАВА, И НЫНЕ: глаголет великую ектению: Миром Господу помолимся.
И по возгласе отшед стоит на своем месте.
Учиненный же канонарх, иже прокимены на вечерни сказует, сотворив поклон предстоятелю, и возглашает: Бог Господь: со стихи его, в настоящий глас.
И поем тропарь воскресный, дважды:
СЛАВА, святаго, того дне:
И НЫНЕ, Богородичен, по гласу тропаря святаго, аще имать.
Аще ли ни: СЛАВА, И НЫНЕ, Богородичен настоящаго гласа.
И абие лик глаголет: Господи помилуй, трижды. Слава Отцу, и Сыну, и Святому Духу. Чтец же, И ныне:
И стихологисует кафисму псалтира: Исповемся тебе Господи всем сердцем моим.
По исполнении же коеяждо стихологии, отшед священник пред святыя двери, глаголет малую ектению: И возглас, яко обычай.
И поем седален воскресн прежде просто.
ТАЖЕ припев: Воскресни Господи Боже мой, да вознесется рука твоя, не забуди убогих твоих до конца, и 2 седален:
СЛАВА, И НЫНЕ, Богородичен.
И посем полагается чтение во евангелии толковом.
ТАЖЕ кафисма, и седален 2-й.
Припев: Исповемся тебе Господи всем сердцем моим, повем вся чудеса твоя.
СЛАВА, И НЫНЕ, Богородичен его.
И чтение, и поем поем непорочны, на глас 5: в нихже кадит иерей.
ТАЖЕ тропари, Ангельский собор: Ипакои гласа и чтение.
ТАЖЕ степенны гласа, в нихже исходит кандиловжигатель, и ударяет в кампаны.
Иерей же и диакон, вшедше во святилище облачатся по обычаю. И глаголет: Вонмем, премудрость.
Канонарх же сказует: Прокимен, псалом Давидов, гласа.
По совершении же прокимена, диакон: Господу помолимся.
Иерей: Яко свят еси Боже наш:
Лик: Аминь.
И канонарх: Всякое дыхание да хвалит Господа.
СТИХ: Хвалите Бога во святых его: хвалите его во утвержении силы его.
Диакон же глаголет: И о сподобитися нам слышанию святаго евангелиа, Господа Бога молим.
Лик: Господи помилуй, трижды.
Диакон: Премудрость, прости услышим святаго евангелиа.
Иерей: Мир всем.
Лик: И духови твоему.
Посем иерей именует евангелиста, от негоже евангелие.
Лик: Слава Тебе Господи, слава Тебе.
Диакон: Вонмем.
И чтет иерей евангелие воскресно рядовое.
По чтении лик паки: Слава Тебе Господи, слава Тебе.
Посем глаголем: Воскресение Христово: и псалом 50.
Сему же глаголему, исходит священник святыми дверьми со евангелием, держя е при персех своих, предыдущема же его от обою страну двема подсвещникома со свещами: имеяй же и фелонь отпущен долу, стоит посреде храма, держя святое евангелие при персех своих, подсвещники же от обою страну. И приходит предстоятель един, и творит поклоны два, таже целует евангелие, и паки творит поклон един: [не до земли творит поклоны, но малыя, приклоняя главу, Дóндеже рукою достигнет до земли. В неделю бо и владычний праздник, и в пятьдесятницу всю, колена не приклоняют.] По внегда же поклонится евангелию предстоятель, творит и к левому лику образ поклона, и к десному подобно, отходя на место свое. Таже и братия вси идут два два по чину, творят и тии подобне прежде два поклонения, и целуют святое евангелие: и паки едино поклонение, и к настоятелю поклон.
Исполншуся же целованию, и 50-му псалму, Поем, СЛАВА: Молитвами апостолов: И НЫНЕ, Молитвами Богородицы:
ТАЖЕ, Помилуй мя Боже, по велицей милости твоей:
Посем стихира воскресна, глас 6: Воскрес Иисус от гроба, якоже прорече:
По целовании же святаго евангелиа, [осеняет иерей братию со евангелием,] и входит во святый олтарь.
Диакон же глаголет на обычном месте молитву: Спаси Боже люди Твоя:
Мы же, Господи помилуй, 12.
Иерей же возглас: Милостию и щедротами: и по амине начинаем ирмос канона воскресна.
И поем канон воскресн со ирмосом на 4: и крестовоскресен на 3: и Богородицы на 3: и минеи на 4.
К 1-му же тропарю припев: Слава Господи святому Воскреснию Твоему.
ТАЖЕ припевы песней воскресных, [писаны во ирмологии.]
И по исполнении 3-я песни, диакон глаголет ектению малую: и возглас от священника внутрь олтаря: Яко ты еси Бог наш:
И изоблачаются священных одежд, изшедше же стоят на обычных местех.
ТАЖЕ кондак, и седален минеи святаго. И чтение.
По 6-й же песни священник глаголет ектению малую пред святыми дверьми, и возглас: Ты бо еси царь мира:
ТАЖЕ кондак воскресн: И икос.
И чтем пролог.
[Зри] Ведомо же буди и сие: Яко всегда по конце 8-я песни, егда хощем начати 9-ю песнь, творим вси метание единоравно глаголюще: Хвалим, благословим, покланяемся Господеви:
ТАЖЕ ирмос 8-я песни, катавасиа.
Иерей же и диакон облачатся обычно.
И по скончании 8-я песни покадив святую трапезу, возглашает диакон: Богородицу и матерь света песньми возвеличим.
И мы стихословим 9-ю песнь, поюще велегласно: Величит душа моя Господа: и Честнейшую херувим. Творим же и поклоны малыя.
Иерей же, или диакон, кадит святый олтарь, и всю церковь, и братию.
По 9-й песни возвращься, и отдав кадило, глаголет ектению малую:
И возглас от священника: Яко тя хвалят вся силы небесныя:
ТАЖЕ возглашает диакон: Свят Господь Бог наш, в настоящий глас.
Стих 1: Яко свят Господь Бог наш.
Стих 2-й: Над всеми людьми Бог наш.
Священник стоит на обычном месте.
И посем светилен воскресн.
ТАЖЕ СЛАВА, святаго, аще имать. И НЫНЕ, Богородичен воскресн.
На хвалитех: Всякое дыхание, на глас дне.
Поставим же стихов, 8: и поем стихиры октоиха воскресны, 4: и анатолиевы, 4.
На всякое же дыхание, совокупльшимся обоим ликом, припеваем и припевы сия:
1: Воскресни Господи Боже мой, да вознесется рука Твоя, не забуди убогих Твоих до конца.
2: Исповемся Тебе Господи всем сердцем моим, повем вся чудеса Твоя.
СЛАВА, стихира евангельская, ряд.
И НЫНЕ, Богородичен, глас 2: Преблагословенна еси Богородице: Славословие великое.
ТАЖЕ тропарь воскресн, един от обою, гласа 1-го: Днесь спасение миру бысть:
Или гласа 2-го: Воскрес от гроба:
ТАЖЕ ектению глаголет иерей, или диакон: Помилуй нас Боже:
И возглас: Яко милостив и человеколюбец:
Посем: Исполним утреннюю молитву:
Возглас: Яко Бог милости и щедрот:
Иерей: Мир всем.
Лик: И духови твоему.
Диакон: Главы наша Господеви приклоним.
Иерей молитву тайно.
ТАЖЕ, возглас: Твое бо есть еже миловати:
Посем, Премудрость.
Лик: Благослови.
Иерей: Сый благословен Христос Бог наш:
И лик: Аминь: Утверди Боже:
Посем иерей: Пресвятая Богородице:
Лик: Честнейшую:
И прочее обычное, и отпуст.
И многолетствуем Святейшаго Патриарха и Епископа (егоже есть область).
ТАЖЕ творим исхождение в притвор, поюще стихиру самогласну, яко обычай, и оглашение студитово.
По чтении же тропарь святаго Феодора, глас 8: Православия наставниче:
И час 1. На 1-м часе тропарь воскресн.
СЛАВА, святаго, аще имать: аще же ни:
И НЫНЕ, Богородичен часов.
По Отче наш: кондак воскресн. И совершенный отпуст.
На Литургии: Блаженна осмогласника на 8. По входе тропарь воскресн:
ТАЖЕ храма, и святаго дневнаго, аще имать. Кондак воскресн, и храма:
СЛАВА, святаго, аще имать:
И НЫНЕ, храма Богородицы.
Аще же ни, И НЫНЕ, кондак: Предстательство христиан:
Христова же храма тропаря и кондака в неделю на литургии не глаголем во весь год: понеже предваряет воскресн.
Прокимен, апостол, аллилуиа, и евангелие гласа, и святаго, ащеимать.
ПРИЧАСТЕН: Хвалите Господа с небес:
ТАЖЕ святаго, аще имать.
[Зри] На бдении всенощнаго пения. Егда бывает полиелей, и поют псалом: Хвалите имя Господне: и Исповедайтеся Господеви: тогда поставляется аналогий среди церкве, и на нем полагается праздничная икона Господскаго дне, или Богородицына, или святаго, и святыя: и облачаются настоятель во святилищи и вси священнослужители в фелони по обычаю, и изшедше из олтаря во отверзенная царская врата, станут по дву странам около аналогиа. И раздает настоятель сослужителем, и стоящему во храме святем народу свещи.
По раздаянии же взем кадило, емуже предходит диакон со свещею горящею, кадит первее на аналогии икону окрест, и идет во олтарь, и тамо святую трапезу, и олтарь весь кадит, и во храме святыя местныя иконы вся, таже священнопредстоятелей по обоим странам, и правый лик певцев, и левый. Посем кадит преходя стоящий народ весь, и паки святыя двери, и две точию иконы, Христову и Богородицыну, и на аналогии.
В тоже время поют величание, со избранными стихи от псалмов давидовых. По сем обычном пении ектениа от диакона малая глаголется, и седальны поются, и входят вси священнослужители во святый олтарь, и изоблачаются священных одежд, точию держай чреду иерей остает во облачении, к прочитанию евангелиа.
Но и в неделю на утрени, егда кроме полиелеа поется кафисма: Блажени непорочнии: и по ней тропари: Ангельский собор: и во иныя дни кому поется величание кроме бдения, и тогда иерей с диаконом точию облачатся во священныя одежды, и вземлют, диакон светильник со свещею горящею, иерей же кадило, и покадив окрест святую трапезу и олтарь весь, исходят северными враты, и кадит царския двери, и по странам святыя иконы, и на аналогии, таже настоятеля и лики, и стоящий народ, якоже обычай, и паки входят во врата южныя страны.
ЧИН О ПАНАГИИ,
БЫВАЕМЫЙ ВО ОБИТЕЛЕХ ПО ВСЯ ДНИ.
По отпусте божественныя литургии, исходит настоятель, и братии последующим по нем два, два, и глаголют псалом 144: Вознесу тя Боже мой, царю мой: весь до конца. Достигше же в трапезу, и кончану бывшу псалму, глаголем молитву трапезы: Отче наш:
СЛАВА, И НЫНЕ: Господи помилуй, трижды. Благослови:
Настоятель, или священник держай чреду глаголет: Христе Боже, благослови ястие и питие рабом твоим:
И часть или просфора имущая возношена быти, влагается в панагиар, и стоит на устроенном месте.
И по вкушении творяй служение, глаголет стих: Молитвами святых отец наших, Господи Иисусе Христе Боже наш, помилуй нас.
И мы: Аминь.
И воставше глаголем: Благословен Бог милуяй, и питаяй нас от юности нашея: Слава тебе Господи, слава тебе Святый, слава тебе Царю.
СЛАВА, И НЫНЕ: Господи помилуй, трижды. Благослови.
И положив поклон хотяй возвысити пресвятую, глаголет сице: Благословите отцы святии, простите ми грешному.
И мы: Бог простит ти, и помилует тя.
И прием часть крайними персты рук, возвышает ю мало над образом Святыя Троицы, глаголя велегласно: Велико имя:
Настоятель или иерей чредный: Святыя Троицы.
И пренося над образ Богородицы крестовидно знаменует, глаголя: Пресвятая Богородице, помогай нам.
И мы: Тоя молитвами Боже помилуй, и спаси нас.
И глаголем: Блажим тя вси роди Богородице Дево:
ТАЖЕ поем: Достойно есть яко воистинну:
И по еже причаститися всем, глаголет настоятель или священник: Во многия молитвы пречистыя Владычицы нашея Богородицы, и приснодевы Марии.
Мы же: Тоя молитвами Боже помилуй, и спаси нас. Милостив и щедр Господь, пищу даде боящимся его, и правда его пребывает в век века.
ТАЖЕ псалом: Возвеселихся о рекших мне, в дом Господень пойдем.
Трисвятое, Пресвятая Троице: По Отче наш: Благодарим тя Христе Боже наш, яко насытил еси нас земных твоих благ:
И аще убо есть Владычний праздник, глаголется, СЛАВА И НЫНЕ,кондак празднику: аще ни, глаголем сия:
СЛАВА, Боже отец наших, творяй присно с нами:
И НЫНЕ, Молитвами Господи всех святых: Господи помилуй, трижды. Благослови.
Священник глаголет: Благословен Бог милуяй, и питаяй нас от своих богатых даров, своею благодатию и человеколюбием, всегда, ныне и присно, и во веки веков, аминь.
О святем имущем бдение, аще прилучится в неделю 
В субботу вечера, на велицей вечерни предначинательный псалом, с припевы его.
По обычной стихологии, На Господи воззвах, поставим стихов 8: и поем стихиры воскресны гласа, три: и анатолиев един: и святаго 6.
СЛАВА, святаго:
И НЫНЕ, Богородичен первый, гласа.
Вход, прокимен, и чтения святаго 3.
На литии стихира храма, и святаго стихиры:
СЛАВА, святаго:
И НЫНЕ, Богородичен, в тойже глас, от стиховных поемых в неделю.
На стиховне стихиры воскресны:
СЛАВА, святаго:
И НЫНЕ, Богородичен в тойже глас.
На благословении хлебов тропарь, Богородице Дево, дважды: И святаго, единожды: и чтение.
На утрени, на Бог Господь, тропарь воскресн, дважды.
СЛАВА, святаго:
И НЫНЕ, Богородичен первый, по гласу тропаря святаго.
По кафисмах, седальны воскресны, с припевы, и Богородичны их, настоящаго гласа. И чтение во евангелии.
По полиелеи, тропари: Ангельский собор:
ТАЖЕ ипакои гласа, и седальны оба святаго.
СЛАВА, полиелейный седален:
И НЫНЕ, Богородичен его:
И чтение святаго.
Степенна гласа, и прокимен: Всякое дыхание: евангелие воскресно. Воскресение Христово: и псалом 50, и целование евангелиа по обычаю.
СЛАВА, молитвами апостол:
И НЫНЕ, молитвами Богородицы:
И стихира воскресна, и прочее.
Канон воскресн со ирмосом на 4: и Богородицы на 2: и святаго на 8. Катавасиа, якоже имать устав.
По 3-й песни кондак и икос святаго, и седален его дважды:
СЛАВА, И НЫНЕ Богородичен, и чтение.
По 6-й песни кондак воскресн, и икос. И чтем пролог.
На 9-й песни поем честнейшую: Светилен воскресн:
СЛАВА, святаго:
И НЫНЕ, Богородичен воскресн.
На хвалитех стихиры воскресны, 4: и святаго, со Славным 4: с припевы их вечерними.
СЛАВА, стихира евангельская:
И НЫНЕ, Преблагословенна еси Богородице Дево:
Славословие великое.
По трисвятом тропарь воскресн точию, ектении, и отпуст. И исхождение обычное в притвор. И поем стихиру святаго.
Егда же елеепомазание бывает, глаголется и молитва: владыко многомилостиве: яко предписася на велицей вечерни.
И оглашение студитово, и час 1-й.
На часех тропарь воскресн:
СЛАВА, святаго:
И НЫНЕ, Богородичен часов.
По Отче наш: кондак святаго. На прочих же пременяюще глаголем.
На Литургии, Блаженна гласа, на 6: и святаго песнь 3-я, на 4. По входе тропарь воскресн и храма Богородицы, идеже храм ея: и святаго. Кондак воскресн:
СЛАВА, святаго:
И НЫНЕ, Богородицы храма.
Аще ли ни: И НЫНЕ, Предстательство христиан:
[Тропари же и кондаки храмом святых в сия дни не глаголются] Прокимен, апостол, аллилуиа, евангелие и причастен, прежде воскресн, таже святаго.
Чин благословения колива, сиесть кутии или вареныя пшеницы с медом смешенныя, и различными сладкими овощьми украшенныя, в честь и память господских праздников, или святых Божиих в церковь приносимыя.
Принесену бывшу коливу в церковь: Аще на вечерни, по Ныне отпущаеши: Трисвятое. По Отче наш: тропарь.
СЛАВА, И НЫНЕ, Богородичен, по гласу тропаря святаго.
Аще же на Литургии, по заамвонней молитве поется тропарь и кондак святаго.
Диакон покадив глаголет: Господу помолимся.
Лик, Господи помилуй.
Священник став над коливом глаголет молитву сию: Вся совершивый словом твоим Господи: зри в служебнике.
Лик, Аминь.
И аще на вечерни, диакон: Премудрость.
Лик, благослови.
Священник: Сый благословен: И прочее до отпуста.
Аще же На Литургии, поет лик: Буди имя Господне, трижды. И псалом: Благословлю Господа:
Раздав же антидор, творит обычный отпуст литургии.
О святем имущем полиелей, аще прилучится в неделю 
На велицей вечерни, по кафисме, На Господи воззвах стихиры воскресны 3, и анатолиев 1: и святаго, 6:
СЛАВА, святаго,
И НЫНЕ, Богородичен 1-й гласа.
Вход. Прокимен дне: И чтения святаго, 3.
На литии стихира храма, и святаго аще имать.
СЛАВА святаго:
И НЫНЕ, Богородичен 1-й, по гласу святаго.
На стиховне стихиры воскресны гласа.
СЛАВА, святаго:
И НЫНЕ, Богородичен, по гласу святаго.
На благословении хлебов, тропарь: Богородице Дево: трижды.
На утрени, на Бог Господь: тропарь воскресн, дважды.
СЛАВА, святаго:
И НЫНЕ, Богородичен воскресн, по гласу тропаря святаго.
По кафисмех седальны воскресны, и с Богородичны их, и чтение во евангелии толковом. Полиелей святаго, ипакои, и седальны святаго, по единожды.
СЛАВА, седален святаго полиелейный:
И НЫНЕ, Богородичен, и чтение святаго.
Степенна гласа: и прокимен. Евангелие воскресно. Воскресение Христово: псалом 50: стихира воскресна.
Канон воскресн со ирмосом на 4: и крестовоскресн на два: и Богородицы на два: и святаго на 6.
Аще святаго два канона: оба канона на 8, а крестовоскресн оставляем.
По 3-й песни кондак и икос, и седален святаго, дважды:
СЛАВА, И НЫНЕ, Богородичен его, и чтение.
По 6-й песни кондак воскресн, и икос: И чтем пролог.
На 9-й песни поем Честнейшую: Светилен воскресн.
СЛАВА, святаго:
И НЫНЕ, Богородичен воскресн гласа.
На хвалитех стихиры воскресны гласа, на 4: и святаго на 4, и со Славным, с припевы его вечерними.
СЛАВА, стихира евангельская.
И НЫНЕ, Преблагословенна еси Богородице Дево:
Славословие великое. Тропарь воскресн точию, ектении: И отпуст.
И исхождение, и оглашение, и час 1 в притворе.
На 1-м часе тропарь воскресн:
СЛАВА, святаго:
И НЫНЕ, Богородичен часов.
По Отче наш, кондак святаго.
На прочих же, кондак воскресн, и святаго, пременяюще глаголем.
На Литургии, Блаженна гласа, на 6: И святаго, песнь 3, на 4. По входе тропарь, и кондак, якоже предписася во главе 3: прилагаем же тропарь и кондак, и храма святаго.
О святем поемом на 6. Аще будет в неделю, не имеяй полиелеа 
В субботу вечера, на велицей вечерни, по кафисме: На Господи воззвах, стихиры воскресны, 3: и анатолиевы, 3: и святаго, 4.
СЛАВА, святаго:
И НЫНЕ, Богородичен первый гласа.
Вход. Прокимен дне, и ектениа, Рцем вси: На литии стихира храма: СЛАВА, святаго, аще имать.
Аще же ни, СЛАВА, И НЫНЕ, Богородичен. [Аще же имать святый славословие, поем стиховну его в литию.]
И обычныя молитвы литии.
На стиховне стихиры воскресны.
СЛАВА, святаго:
И НЫНЕ, Богородичен воскресн, по гласу святаго.
И прочее бдения по обычаю.
На утрени, на Бог Господь, тропарь воскресн, дважды.
СЛАВА, святаго:
И НЫНЕ, Богородичен первый, по гласу тропаря святаго, и прочее и до канона воскресно.
Канон воскресн со ирмосом на 4: и крестовоскресн на два: и Богородицы на два: и святаго на 6.
Катавасиа по уставу.
По 3-й песни кондак и икос, и седален святаго, дважды, и Богородичен его. И чтение святаго.
По 6-й песни кондак воскресн, и икос: и чтем пролог.
На 9-й песни поем: Честнейшую: Светилен воскресн:
СЛАВА, святаго:
И НЫНЕ, Богородичен воскресн гласа.
На хвалитех стихиры воскресны 4, и святаго со Славным, 4.
Аще ли не имать святый на хвалитех стихир, поем стихиры воскресны по обычаю.
СЛАВА, стихира евангельская:
И НЫНЕ, Преблагословенна еси Богородице Дево:
Славословие великое, тропарь воскресн точию. Ектении обе, и отпуст, и оглашение: и час 1-й в притворе.
На 1-м часе тропарь воскресн:
СЛАВА, святаго:
И НЫНЕ, Богородичен часов.
По трисвятом кондак воскресн, и прочее. [Аще имать святый славословие, по трисвятом кондак святаго: На прочих же часех, кондак воскресн и святаго пременяюще глаголем,] и отпуст.
На Литургии, блаженна гласа, на 6: и святаго песнь 3-я, на 4.
По входе тропарь воскресн, и храма Богородицы, идеже храм ея: таже храма святаго: посем рядоваго святаго.
Аще ли есть другий святый, и тропарь ему прилучится, глаголем тропарь и другаго святаго.
ТАЖЕ кондак воскресн и храма:
СЛАВА, кондак дневнаго святаго,
И НЫНЕ, Богородицы храма.
Аще ли храма Богородицы несть:
СЛАВА, кондак рядоваго святаго:
И НЫНЕ, Предстательство христиан:
Прокимен, апостол, аллилуиа, евангелие, и причастен, прежде воскресн, и потом святаго.
[Смотри]  Подобает ведати: яко стихологиа, сиречь кафисма, в неделю вечера никогдаже бывает. Такожде и на господския праздники, и великих святых, или в храме святаго, или святыя: яве яко в нихже бывают бдения. егда же прилучится бдение, кроме субботы вечера, стихологисуем: блажен муж 1-й антифон. В субботу же вечера стихологисуем всю кафисму: блажен муж.
Идеже всенощныя не бывают 
Вестно же буди, яко в малых обителех и соборных и приходских храмех, во дни недельныя, идеже всенощныя не бывают, или настоятель не изволит, поется вечерня великая, такожде и утреня во свое время сице:
В субботу вечера, по отпусте 9-го часа, входит в церковь предстоятель и чредный священник, и вси: емляй же священник благословение от предстоятеля, отходит пред царская врата, и творит поклонения три.
Взем же и епитрахилий, и благословив и, и целовав верх, идеже есть крест начертан: и возложив на выю свою глаголет: благословен Бог наш: отверзаяй и внутреннюю завесу сущую тафтою, или иным видом устроеную.
Предстоятель же глаголет: Приидите поклонимся: и предначинательный псалом.
Аще же предстоятеля не случится тамо, глаголет ин от старейших священников: священник же чредный стоит пред царскими вратами, глаголя тайно молитвы светильничныя, стоя непокровен. Глаголет же и ектению, и возглас подобне, и прочее вечерни все поем, якоже предписася во бдении великия вечерни: точию зде по ектении: Исполним вечернюю молитву нашу: поем на стиховне стихиры воскресны, и по исполнении их глаголет предстоятель: Ныне отпущаеши:
Чтец глаголет: Трисвятое с прочими.
Священник, возглас: яко твое есть царство: внутрь святаго олтаря.
И чтец, отпустительныя тропари по обычаю.
Диакон же, от вне стоя пред образом спаса Христа, возглашает: Премудрость.
Лик: Благослови.
Священник, от внутрь глаголет: Сый благословен Христос Бог наш, всегда, ныне и присно, и во веки веков:
Лик: Аминь. Утверди Боже, святую православную веру, православных христиан, во век века.
И священник глаголет тихим гласом: Пресвятая Богородице, спаси нас.
Лик: Честнейшую:
И паки священник: Слава тебе Христе Боже, упование наше, слава тебе.
И глаголет лик:
СЛАВА, И НЫНЕ: Господи помилуй, трижды. Благослови.
Священник же отверз святыя двери, и опустив фелонь, стоящу диакону от вне одесную, и орарь держащу обычно, глаголет иерей отпуст по дню.
[Смотри] Посем многолетие. И по еже вечеряти братиям, емлет паки благословение церковник от предстоятеля, аще есть: аще же ни от чреднаго священника. И клеплет в малый кампан, или в ручное клепало, по обычаю. И собравшимся братиям в притвор, творит начало чредный священник, и поем повечерие, яко обычай с каноном.
И по обычном отпусте предстоятель глаголет: молитвами святых отец наших, Господи Иисусе Христе Боже наш, помилуй нас.
Братия же исходяще, два, два, по чину, творят поклон пред предстоятелем, и емлют от него благословение и прощение:
ТАЖЕ предстоятель, сотворив образ поклона, просит и сам прощения от них.
Во утрии же: Клеплет параекклисиарх в кампан, яко обычай, и в било, и собираются братия в притворе, творит же священник начало: благословен Бог наш:
И абие чтец глаголет: Слава тебе Боже наш, слава тебе. Царю небесный: Трисвятое, и по Отче наш: Господи помилуй, 12. Приидите поклонимся: трижды: и псалом 50.
ТАЖЕ поется троичный канон, со благоговением и умилением. По каноне же поют троичное величание, сиесть: Достойно есть яко воистинну, славити тя Бога слова: И прочия тропари.
ТАЖЕ Трисвятое, и Отче наш: и ипакои гласа: Господи помилуй, 40.
СЛАВА, И НЫНЕ, Честнейшую херувим:
И возглас от священника: Боже ущедри ны:
И молитва глаголется от иереа: Всемогущая и животворящая:
И отпуст, и прощение обычное.
ТАЖЕ иерей глаголет ектению: Помолимся о благочестивейшем:
Мы же: Господи помилуй, кротким и тихим гласом.
И по исполнении тоя глаголет предстоятель: молитвами святых отец наших, Господи Иисусе Христе Боже наш, помилуй нас.
И по отпусте входим во храм.
Священник же вшед во святый олтарь, и возложив епитрахилий и вложив фимиам в кадильницу, предуготовлене ей от церковнаго служителя, глаголет и обычную молитву кадила, стоя пред святою трапезою начертаваяй крест с кадильницею, глаголя: благословен Бог наш всегда, ныне и присно, и во веки веков: отверзаяй прежде и тафтою устроеную завесу, сущую внутрь царских врат.
ТАЖЕ кадит святую трапезу окрест, и весь жертвенник: И исходит северною страною, и кадит святыя иконы, и предстоятеля, и вся яко обычай.
Чтец же, по благословен Бог наш, глаголет, Аминь. Приидите поклонимся: и обычныя псалмы: услышит тя господь: и Господи силою твоею: Трисвятое, и Отче наш:
[Смотри] [Долженствует же внимати чтец и священник, егда имать рещи: яко твое есть царство: быти ему посреде храма.]
ТАЖЕ тропари: спаси Господи люди твоя, и прочая.
И священник кадит паки предстоятеля, и святыя иконы: и входит во святый олтарь южною страною, и стоит пред святою трапезою с кадильницею, и глаголет ектению: Помилуй нас Боже, по велицей милости твоей, и прочая.
ТАЖЕ возглас: яко милостив и человеколюбец Бог еси:
Певцы, Аминь. Именем Господним благослови, отче.
ТАЖЕ священник начертаваяй с кадильницею крест пред святою трапезою, глаголет возгласно: Слава святей, и единосущней, и животворящей, и нераздельней Троице, всегда, ныне и присно, и во веки веков.
Предстоятель же глаголет: Слава в вышних Богу: И шестопсалмие, яко обычай.
Священник же полагаяй кадильницу на месте, исходит из олтаря, и стоит на обычном месте своем. По внегда же рещи предстоятелю три псалмы, и начнет: Господи Боже спасения моего: отходит священник пред царския и святыя двери: И поклонився и возложив епитрахилий, глаголет тайно утренния молитвы, и ектению, яко обычай. И прочее утрени, все поем, якоже предписася во бдении утрени, на обороте, даже до конца: и час 1-й, и На Литургии.
[Смотри] Ведомо же буди, яко, Верую во единаго Бога, и Отче наш, в литургии: В вечерне предначинательный псалом. Свете тихий: Сподоби Господи: Ныне отпущаеши:
На утрени, Шестопсалмие: Тебе слава подобает:
Слава в вышних Богу, и на земли мир:
Благо есть исповедатися Господеви:
Небесный царю:
Предстоятель глаголет. Трисвятое же и Отче наш, на вечерни, по Ныне отпущаеши, и на утрени, по Благо есть исповедатися Господеви, чтец глаголет.
[Смотри] Подобает ведати, яко приходящему Господскому празднику, или Богородицы, и оба праздника Предтечева, Рождество и Усекновение, и святых апостол Петра и Павла, и Иоанна Богослова, или аще будет храм: должно есть прочитати апостол, и евангелие рядовое, хотящее быти тогда в самый день праздника, за день напредь прежде праздника, под зачало. На самый же праздника день, чтем праздника единаго, якоже и вся служба.
ГЛАС 1 
Суббота 
В суббо́ту ве́чера, на ма́лей вече́рни 
на Го́споди воззва́х, поста́вим стихо́в 4: и пое́м стихи́ры воскре́сны Осмогла́сника 3, повторя́юще 1-й сти́х, гла́с 1. Творе́ние преподо́бнаго отца́ на́шего Иоа́нна Дамаски́на
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Вече́рния на́ша моли́твы, приими́, Святы́й Го́споди, и пода́ждь на́м оставле́ние грехо́в, я́ко еди́н еси́ явле́й в ми́ре Воскресе́ние.
Обыди́те, лю́дие, Сио́н, и объими́те его́, и дади́те сла́ву в не́м воскре́сшему из ме́ртвых: я́ко То́й е́сть Бо́г на́ш, избавле́й на́с от беззако́ний на́ших.
Прииди́те лю́дие, воспои́м и поклони́мся Христу́, сла́вяще Его́ из ме́ртвых Воскресе́ние: я́ко То́й е́сть Бо́г на́ш, от пре́лести вра́жия ми́р избавле́й.
Сла́ва, и ны́не: Богоро́дичен догма́тик:
Де́вственное торжество́ дне́сь, бра́тие, да взыгра́ется тва́рь, да ликовству́ет челове́чество: созва́ бо на́с свята́я Богоро́дица, нескве́рное сокро́вище де́вства: слове́сный втора́го Ада́ма ра́й: храни́лище соедине́ния дву́ естеству́: торжество́ спаси́тельнаго примире́ния: черто́г, в не́мже Сло́во уневе́стивый пло́ть вои́стинну: ле́гкий о́блак, Иже над херуви́мы Су́щаго, с те́лом носи́вший. Тоя́ моли́твами, Христе́ Бо́же, спаси́ ду́шы на́ша.
Та́же, Све́те ти́хий: Проки́мен: Госпо́дь воцари́ся: со стихи́ его́. И по Сподо́би, Го́споди, в ве́чер се́й: Иере́й ектении́ не глаго́лет, но пое́м на стихо́вне стихи́ру воскре́сну:
Стра́стию Твое́ю Христе́ от страсте́й свободи́хомся, и Воскресе́нием Твои́м из истле́ния изба́вихомся, Го́споди, сла́ва Тебе́.
И и́ны стихи́ры Пресвяты́я Богоро́дицы. Подо́бен: Небе́сных чино́в:
Сти́х: Помяну́ и́мя Твое́ во вся́ком ро́де и ро́де.
Препросла́влена еси́ в ро́де родо́в, Де́во Ма́ти, Отрокови́це, Богоро́дице Мари́е, ми́ра предста́тельство, ро́ждши пло́тию Сы́на Безнача́льнаго Отца́, соприсносу́щна же Ду́ху вои́стинну: Его́же моли́ спасти́ся на́м.
Сти́х: Слы́ши, Дщи́, и ви́ждь, и приклони́ у́хо Твое́.
Содержи́мии скорбьми́ ненача́емыми, Чи́стая, Тя́ предста́тельство еди́но иму́ще, Де́во, вопие́м благода́рно: спаси́ ны, Всесвята́я Богоневе́стная: Ты́ бо еси́ ми́ра прибе́жище, и заступле́ние ро́да на́шего.
Сти́х: Лицу́ Твоему́ помо́лятся бога́тии лю́дстии.
Обнови́ся ми́р в Рождестве́ Твое́м, Богороди́тельнице Отрокови́це, ве́рных спасе́ние, и неусыпа́емая предста́тельнице благоче́стно моля́щих Тя́, Пречи́стая, не преста́й моля́щи приле́жно о все́х пою́щих Тя́.
Сла́ва, и ны́не: догма́тик, гла́с то́йже:
О́блак Тя́ све́та присносу́щнаго, Де́во, проро́к именова́: из Тебе́ бо я́ко до́ждь на руно́ сше́д Сло́во О́тчее, и из Тебе́ возсия́вый, ми́р просвети́, пре́лесть упраздни́ Христо́с Бо́г на́ш. Того́ моля́щи приле́жно, Пресвята́я, мо́лимся, не преста́й о на́с, и́же и́стинную Богоро́дицу испове́дающих Тя́.
Та́же: Ны́не отпуща́еши: Трисвято́е. По О́тче на́ш: тропа́рь воскре́сный. Сла́ва, и ны́не, Богоро́дичен его́. Ектениа́ ма́лая, и отпу́ст.
В суббо́ту на вели́цей вече́рни 
по предначина́тельном псалме́, обы́чное стихосло́вие псалти́ря. На Го́споди воззва́х, поста́вим стихо́в 10: и пое́м стихи́ры воскре́сны осмогла́сника 3, и Анато́лиевы 4, и Мине́и 3, или́ 6. А́ще пра́зднуемый святы́й: Сла́ва, Мине́и: И ны́не, Богоро́дичен 1-й, гла́са.
Стихи́ры воскре́сны осмогла́сника, гла́с 1
Сти́х: Изведи́ из темни́цы ду́шу мою́, испове́датися и́мени Твоему́.
Вече́рния на́ша моли́твы приими́, Святы́й Го́споди, и пода́ждь на́м оставле́ние грехо́в, я́ко еди́н еси́ явле́й в ми́ре Воскресе́ние.
Сти́х: Мене́ жду́т пра́ведницы, до́ндеже возда́си мне́.
Обыди́те, лю́дие, Сио́н, и объими́те его́, и дади́те сла́ву в не́м Воскре́сшему из ме́ртвых: я́ко То́й е́сть Бо́г на́ш, избавле́й на́с от беззако́ний на́ших.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Прииди́те, лю́дие, воспои́м, и поклони́мся Христу́, сла́вяще Его́ из ме́ртвых Воскресе́ние: я́ко То́й е́сть Бо́г на́ш, от пре́лести вра́жия ми́р избавле́й.
И́ны стихи́ры Анато́лиевы, гла́с 1
Сти́х: Да бу́дут у́ши Твои́ вне́млюще гла́су моле́ния моего́.
Весели́теся, небеса́, воструби́те, основа́ния земли́, возопи́йте, го́ры, весе́лие: се́ бо Емману́ил грехи́ на́ша на Кресте́ пригвозди́, и живо́т дая́й, сме́рть умертви́, Ада́ма воскреси́вый, я́ко Человеколю́бец.
Сти́х: А́ще беззако́ния на́зриши, Го́споди, Го́споди, кто́ постои́т? я́ко у тебе́ очище́ние е́сть.
Пло́тию во́лею Распе́ншагося на́с ра́ди, Пострада́вша и Погребе́нна, и Воскре́сша из ме́ртвых, воспои́м глаго́люще: утверди́ правосла́вием Це́рковь Твою́, Христе́, и умири́ жи́знь на́шу, я́ко Бла́г и Человеколю́бец.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Живоприе́мному Твоему́ гро́бу предстоя́ще недосто́йнии, славосло́вие прино́сим неизрече́нному Твоему́ благоутро́бию, Христе́ Бо́же на́ш: я́ко кре́ст и сме́рть прия́л еси́, Безгре́шне, да ми́рови да́руеши Воскресе́ние, я́ко человеколю́бец.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
И́же Отцу́ Собезнача́льна и Соприсносу́щна Сло́ва, от Деви́ческа чре́ва Произше́дшаго неизрече́нно, и кре́ст и сме́рть на́с ра́ди Во́лею Прие́мшаго, и Воскре́сша во сла́ве, воспои́м глаго́люще: Живода́вче Го́споди, сла́ва Тебе́, Спа́се ду́ш на́ших.
И́ны стихи́ры пресвяте́й Богоро́дице, творе́ние Па́вла Аморре́йскаго, пое́мыя иде́же не́сть Мине́и, или́ на Лити́и. [Ве́домо у́бо бу́ди я́ко в гре́ческих перево́дех си́х стихи́р на ряду́ не́сть.]
Стихи́ры, гла́с 1. Подо́бен: Небе́сных чино́в.
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Святе́йшая святы́х все́х си́л, честне́йшая вся́кия тва́ри, Богоро́дице Влады́чице Ми́ра, спаси́ на́с я́же Спа́са Ро́ждшая, от все́х прегреше́ний, и боле́зней и бе́д, моли́твами твои́ми.
Сти́х: Хвали́те Го́спода, вси́ язы́цы, похвали́те Его́, вси́ лю́дие.
Я́же благоутро́бия две́ре, смире́нную мою́ ду́шу да не пре́зриши, ве́рно молю́ Тя, Отрокови́це: но уще́дри вско́ре, и спаси́ ю́ от пучи́ны согреше́ний мои́х, и обно́вльши благода́ть Твою́ на мне́, просвети́, Де́во чи́стая.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Ты́ Бо́га челове́ком соедини́ла еси́, Влады́чице: Ты́ ме́ртвеное существо́ возвела́ еси́ еди́на, к Боже́ственному нетле́нию: Ты́ земны́м спасе́ние источи́ла еси́: ты́ Богоро́дице, свободи́ на́с от все́х муче́ний.
Сла́ва, Мине́и. И ны́не, Богоро́дичен:
Всеми́рную сла́ву, от челове́к прозя́бшую, и Влады́ку ро́ждшую, небе́сную две́рь воспои́м Мари́ю Де́ву, безпло́тных пе́снь, и ве́рных удобре́ние: Сия́ Бо яви́ся не́бо, и хра́м Божества́: Сия́ прегражде́ние вражды́ разруши́вши, ми́р введе́, и Ца́рствие отве́рзе. Сию́ у́бо иму́ще ве́ры утвержде́ние, побо́рника и́мамы из Нея́ ро́ждшагося Го́спода. Дерза́йте у́бо, дерза́йте, лю́дие Бо́жии: и́бо То́й победи́т враги́, я́ко Всеси́лен.
Вхо́д. Све́те ти́хий: По вхо́де же положи́в учине́нный мона́х обы́чный покло́н предстоя́телю, пое́т дневны́й проки́мен: Госпо́дь воцари́ся, в ле́поту облече́ся. Сти́х: Облече́ся Госпо́дь в си́лу, и препоя́сася. Сти́х: И́бо утверди́ вселе́нную, я́же не подви́жится. Сти́х: До́му твоему́ подоба́ет святы́ня, Го́споди, в долготу́ дни́й.
Та́же обы́чная ектениа́. Сподо́би, Го́споди: Испо́лним вече́рнюю. И про́чая. И по возгла́се пое́м самогла́сну стихи́ру свята́го оби́тели: лити́ю творя́ще в притво́ре, на не́йже пое́м стихи́ры Па́вла Аморре́йскаго, или́ что́ настоя́тель изво́лит.
По обы́чных же моли́твах вхо́дим во хра́м, пою́ще стихи́ру, гла́с 1:
Стра́стию Твое́ю Христе́, от страсте́й свободи́хомся, и Воскресе́нием Твои́м из истле́ния изба́вихомся, Го́споди, сла́ва Тебе́.
И́ны стихи́ры, по алфави́ту
Сти́х: Госпо́дь воцари́ся, в ле́поту облече́ся.
Да ра́дуется тва́рь, небеса́ да веселя́тся, рука́ми да воспле́щут язы́цы с весе́лием: Христо́с бо Спа́с на́ш, на кресте́ пригвозди́ грехи́ на́ша: и сме́рть умертви́в живо́т на́м дарова́, па́дшаго Ада́ма всеро́днаго Воскреси́вый, я́ко Человеколю́бец.
Сти́х: И́бо утверди́ вселе́нную, я́же не подви́жится.
Ца́рь сы́й небесе́ и земли́ непостижи́ме, во́лею распя́лся еси́ за человеколю́бие. Его́же а́д сре́т до́ле, огорчи́ся, и пра́ведных ду́шы прие́мша возра́довашася: Ада́м же, ви́дев Тя́ Зижди́теля в преиспо́дних, воскре́се. О чудесе́! ка́ко сме́рти вкуси́ все́х Жи́знь? Но я́коже восхоте́ ми́р просвети́ти зову́щий, и глаго́лющий: воскресы́й из ме́ртвых, Го́споди, сла́ва Тебе́.
Сти́х: До́му Твоему́ подоба́ет святы́ня, Го́споди, в долготу́ дни́й.
Жены́ мироно́сицы, ми́ра нося́ща, со тща́нием и рыда́нием гро́ба Твоего́ достиго́ша, и не обре́тша пречи́стаго те́ла Твоего́, от а́нгела же уве́девша но́вое и пресла́вное чу́до, апо́столом глаго́лаху: воскре́се Госпо́дь подая́ ми́рови ве́лию ми́лость.
Сла́ва, Мине́и, а́ще и́мать. А́ще ли не́сть:
Сла́ва, и ны́не, Богоро́дичен:
Се́ испо́лнися Иса́иино прорече́ние, Де́ва бо родила́ еси́, и по рождестве́ я́ко пре́жде рождества́ пребыла́ еси́: Бо́г бо бе́ рожде́йся, те́мже и естества́ новопресече́¹. Но, о Богома́ти, моле́ния Твои́х рабо́в, в Твое́м хра́ме приноси́мая Тебе́ не пре́зри: но я́ко Благоутро́бнаго Твои́ма рука́ма нося́щи, на Твоя́ рабы́ умилосе́рдися, и моли́ спасти́ся душа́м на́шым.
Та́же: Ны́не отпуща́еши: Трисвято́е. По О́тче на́ш:
Тропа́рь воскре́сный, гла́с 1:
Ка́мени запеча́тану от иуде́й, и во́ином стрегу́щым пречи́стое те́ло Твое́, воскре́сл еси́ тридне́вный Спа́се, да́руяй ми́рови жи́знь. Сего́ ра́ди си́лы небе́сныя вопия́ху Ти́, Жизнода́вче: сла́ва Воскресе́нию Твоему́ Христе́: сла́ва Ца́рствию Твоему́: сла́ва смотре́нию Твоему́, еди́не Человеколю́бче.
Богоро́дичен: Гаврии́лу веща́вшу Тебе́, Де́во, ра́дуйся, со гласом воплоща́шеся все́х Влады́ка, в Тебе́ святе́м киво́те, я́коже рече́ пра́ведный Дави́д: яви́лася еси́ ши́ршая небе́с, поноси́вши Зижди́теля Твоего́. Сла́ва все́льшемуся в Тя́: сла́ва проше́дшему из Тебе́: сла́ва свободи́вшему на́с Рождество́м Твои́м.
То́йже тропа́рь и на Бо́г Госпо́дь: И про́чее после́дование.
В суббо́ту на повече́рии 
глаго́лет иере́й: Благослове́н Бо́г на́ш: И мы́: Сла́ва тебе́, Бо́же на́ш, сла́ва тебе́. Царю́ небе́сный: Трисвято́е. И по О́тче на́ш: Го́споди поми́луй, 12. Сла́ва, и ны́не: Прииди́те, поклони́мся: три́жды. Псало́м 50: Поми́луй мя́ Бо́же: Псало́м 69: Бо́же, в по́мощь мою́ вонми́: Псало́м 142: Го́споди, услы́ши моли́тву мою́: Посе́м: Сла́ва в вы́шних Бо́гу: Го́споди, прибе́жище бы́л еси́ на́м: Сподо́би, Го́споди, в но́щь сию́: Та́же: Ве́рую во еди́наго Бо́га: Посе́м пое́м кано́н пресвяте́й Богоро́дице, гла́с 1.
ПЕ́СНЬ 1
Ирмо́с: Го́рькия рабо́ты изба́влься Изра́иль, непроходи́мое про́йде я́ко су́шу, врага́ зря́ потопля́ема, пе́снь я́ко благоде́телю пое́т Бо́гу, чудоде́ющему мы́шцею высо́кою, я́ко просла́вися.
Припе́в: Пресвята́я Богоро́дице, спаси́ на́с.
Ужасо́шася стра́хом Всецари́це а́нгельская чинонача́лия, хва́ляще Тя́: пое́т же бла́гости ра́ди вся́к у́м, я́ко Ма́терь Зижди́теля: похвалы́ бо вся́кия превозшла́ еси́ чи́н, Христа́ ро́ждши.
Лю́тыми напа́стьми томи́м, и от вра́г стужа́ем окая́нный, с пла́чем приглаша́ю: свы́ше мне́ простри́, Пребога́тая, ру́ку Твою́, избавля́ющи мя́, и безбе́дно пожи́ти сподо́би моли́твами Твои́ми.
Сла́ва: Души́ та́йная прегреше́ния, лечбо́ю милосе́рдия исцели́, и утиши́ плотско́е стремле́ние, Богоро́дице: и враго́в ко́пия и стре́лы возвра́щши, кре́пко в сердца́ и́х вонзи́.
И ны́не: Па́жить дре́внюю потреби́ человекоуби́йственную, утро́ба Деви́ча Христа́ ро́ждши: те́мже вся́ тва́рь ра́дуется ны́не, Пречи́стая, я́ко ожи́вльшися: и согла́сно воспева́ет Твоего́ Сы́на и Бо́га.
ПЕ́СНЬ 3
Ирмо́с: Не му́дростию и бога́тством да хва́лится сме́ртный свои́м, но ве́рою Госпо́днею, правосла́вно взыва́я Христу́ Бо́гу, и поя́ при́сно: на ка́мени Твои́х за́поведей утверди́ мя Влады́ко.
Иа́ков вели́кий на пути́ спя́ иногда́, низходя́щыя свы́ше ле́ствицею, Де́во, на зе́млю а́нгелы ви́дя, дивля́шеся: и возбну́в, прописа́ я́ве Две́рь Тя́ Небе́сную.
Вре́менным удержа́нием, в напа́сти вве́ржен окая́нный а́з, и бу́рями напа́стными томи́м, увы́ мне́, вопию́: Я́же Бо́га ро́ждшая, и возне́сшая ро́г на́ш, спаси́ мя моли́твами Твои́ми.
Сла́ва: С небесе́ ру́ку кре́пкую просте́р, о все́х Царю́ Христе́, чу́вственных и мы́сленных, Иису́се мо́й, главы́ враго́в под но́зе положи́, Богоро́дицу Ма́терь Твою́ ве́рно пропове́дающих.
И ны́не: Иса́ия дре́вле, очи́щся у́глем Ду́ха, от Твоея́ утро́бы я́ве, Пребога́тая Де́во, сы́ну взыва́ше роди́тися: Его́же в после́дняя времена́, мене́ ра́ди, без му́жа родила́ еси.
ПЕ́СНЬ 4
Ирмо́с: Слы́ша дре́вле Авваку́м, Христе́, чу́дный Тво́й слу́х, и стра́хом взыва́ше: от ю́га Бо́г прии́дет, и Святы́й от горы́ приосене́нныя ча́щи, спасти́ пома́занныя: сла́ва си́ле Твое́й, Го́споди.
Тебе́ я́ко су́щую в жена́х красну́ и прече́стну, я́ко из пусты́ни восходя́щу, и О́трасль Христа́ на руку́ нося́щу, Ма́ти Бо́жия, прообража́ше миронача́льник вопия́: сла́ва си́ле Твое́й, Го́споди.
Приклони́ ми́ у́хо Твое́, Блага́я, и ви́ждь мое́ озлобле́ние, и бе́д умноже́ние: к Тебе́ бо, Влады́чице, душе́вное о́ко просте́р, и с пла́чем коле́на прикло́нь, ны́не молю́ вопия́: уста́ви ми́ напа́стей смуще́ние.
Сла́ва: Сте́ну Тя́ необори́мую ве́дый, привлече́н мольбо́ю, Тво́й ра́б ны́не к Тебе́ прибега́ю, и стре́лы вра́жия, я́ко младе́нческия вменя́ю неде́йственны, о Пребога́тая! Те́мже и ра́дуяся вопию́: сла́ва, Богома́ти, Рождеству́ Твоему́.
И ны́не: Си́ла Вы́шняго Тя́, Де́во, осени́ наи́тием Боже́ственнаго Ду́ха: и тогда́ па́че естества́ вся́ческих Госпо́дь, пло́ть и ду́шу оживотвори́в, приедини́ Себе́, пребы́в в то́мжде естестве́.
ПЕ́СНЬ 5
Ирмо́с: Све́т Тво́й незаходи́мый возсия́й, Христе́, в сердца́ ве́рно пою́щих Тя́, ми́р подава́яй на́м, па́че ума́. Те́м от но́щи неве́дения ко дню́ све́том Твои́м теку́ще, славосло́вим Тя́, Человеколю́бче.
Боже́ственную Тя́, прови́дев иногда́ Дании́л, несеко́мую го́ру, Препе́тая, вопия́ше проявле́нне, усещи́ся от Тебе́ ка́меню Богоро́дия, Христу́ Спа́су ми́ра: Его́же ве́рнии ны́не чту́ще, восхваля́ем Тя́, Богоневе́сто.
Напа́стьми окая́нный мно́гими па́дся, с боле́знию и пла́чем се́рдца моля́ся, безсту́дно служи́тель Тво́й вопию́: изба́ви, Богороди́тельнице, от бе́д одержа́щих мое́ смире́ние, и весе́лия мя́ испо́лни.
Сла́ва: Страсте́й мои́х свире́пую пучи́ну ути́ши, кре́пкою Твое́ю моли́твою, Блага́я, я́же страсте́й кроме́ ро́ждшая Христа́: я́ко да в тишине́ души́ ны́не живы́й, про́чее жи́зни моея́, в пе́снех воспева́ю Тя́.
И ны́не: Бо́га ка́ко на руку́ но́сиши, рцы́? И ка́ко дои́ши, вся́ческая руко́ю Содержа́щаго, о Де́во Всеблаже́нная, А́з, рече́, чиста́ пребыва́ю и по рождестве́, Христа́ Бо́га ро́ждши, Ада́мов до́лг, и прама́терний отъе́мши.
ПЕ́СНЬ 6
Ирмо́с: Ве́сь от страсте́й безме́рных содержу́ся, и ки́том зо́л сниспадо́х: но возведи́ из истле́ния мя́, Бо́же, я́коже пре́жде Ио́ну, и ве́рою безстра́стие ми́ да́руй, я́ко да во гла́се хвале́ния, и спасе́ния ду́хом пожру́ Ти.
Седе́ния не отсту́пль не́др Роди́теля, в не́дрех Ма́терних Сы́н Предле́тный: напосле́док же, и́же пре́жде ве́к Сы́й со Отце́м, из утро́бы Де́вы произы́де, вся́ к жи́зни безсме́ртней возводя́, неизрече́нною бла́гостию.
Вери́гами свя́зан вра́жиями от озлобле́ния, во а́дския вереи́, увы́ мне́, низверго́хся: но предста́ни, с Небесе́ я́вльшися, Богоотрокови́це Чи́стая, возставля́ющи мя́ Твои́ми моли́твами служи́теля Твоего́, и ру́ку по́мощи да́ждь пою́щему Боже́ственное Твое́ Рождество́.
Сла́ва: В ро́в поги́белей окая́нный впадо́х, и зве́рие мно́зи окроча́ют мя́: но Влады́чице, моли́твами Твои́ми ка́мения отврати́, и невреди́ма Твоего́ раба́ соблюди́: ка́мень бо краеуго́льный, Христа́ в ложесна́х Твои́х носи́ла еси́.
И ны́не: Дре́вле проро́к Боже́ственных ли́к провозгласи́, Де́во, Рождества́ Твоего́ о́бразы: све́тел о́блак Тя́, и све́щник, и ста́мну, и трапе́зу, и Небе́сную ро́су, хле́б, ма́нну же и две́рь, престо́л, и пала́ту, же́зл, ра́й, я́ко Христа́ ро́ждшую.
Го́споди поми́луй, три́жды. Сла́ва, и ны́не:
Седа́лен, гла́с 1: Ма́терь Тя́ Бо́жию све́мы вси́, Де́ву вои́стинну, и по Рождестве́ я́вльшуюся, любо́вию прибега́юще к Твое́й бла́гости: Тебе́ бо и́мамы гре́шнии, Предста́тельницу, и Тебе́ стяжа́хом в напа́стех спасе́ние, Еди́ну Всенепоро́чную.
ПЕ́СНЬ 7
Ирмо́с: Проидо́ша я́ко черто́г пе́щный пла́мень нестерпи́мый, и́же за благоче́стие иногда́ о́троцы святи́и показа́вшеся я́ве, и согла́сно воспева́юще, пе́снь поя́ху: отце́в Бо́же благослове́н еси́.
Ше́ствуя Преве́чный две́рьми непрохо́дными Твои́ми, Всецари́це, чи́ста Твоя́ зна́мения и це́ла сохрани́, чи́ста и по Рождестве́, те́мже вопие́м: оте́ц на́ших Бо́же, благослове́н еси́.
В пе́щь вве́ржен седмочи́сленными пла́меньми опаля́юся от душеуби́йственных бе́д: но Сама́ ро́су ми́ одожди́, Влады́чице Блага́я, твои́ми мольба́ми, да вопию́: благослове́н Бо́г оте́ц на́ших.
Сла́ва: Страстьми́ престаре́вся, и неосла́бными напа́стьми и скорбьми́, и доспе́в к за́падом жития́ моего́, доброде́телем неприча́стен, ле́ностию снеде́н бы́в, вопию́ Ти, Влады́чице: утеше́ние земны́м, поми́луй мя́!
И ны́не: Тро́ице во Еди́нстве правосла́вно служа́ще, Тя́ Ма́ти Де́во Чи́стая, я́ко Бо́га пло́тию ро́ждшую пропове́дающе земни́и, Боже́ственне пое́м: оте́ц на́ших Бо́же, благослове́н еси́.
ПЕ́СНЬ 8
Ирмо́с: Чу́да преесте́ственнаго показа́ о́браз, огнеро́сная пе́щь дре́вле: о́гнь бо не опали́ ю́ныя де́ти, Христо́во явля́я безсе́менное от Де́вы Боже́ственное Рождество́. Те́м воспева́юще воспои́м: да благослови́т тва́рь вся́ Го́спода, и превозно́сит во вся́ ве́ки.
Сло́во всеи́стинное свяще́нника вообрази́ Рождество́ Твое́, Де́во: вои́стинну бо родила́ еси Сло́во Бо́жие, и ложесна́ не разве́рзе Де́во, и́миже про́йде Бо́г. Те́м ра́дующеся, Богоро́дицу Тя́, по до́лгу согла́сно воспева́ем, и превозно́сим чи́стую во вся́ ве́ки.
Те́рние возра́стшее в души́ мое́й неде́йственно, Боже́ственным огне́м попали́, Пречи́стая, и Твои́ми моли́твами на доброде́тели возста́ви мя́, твори́ти плодоно́сие Христу́: из Тебе́ бо Цве́т при́сно живы́й прора́стши, тва́рь всю́ украси́. Те́м Тя́, Богороди́тельницу чи́стую, почита́ем в вся́ ве́ки.
Сла́ва: Исцеле́ние в лю́тых, Богороди́тельнице, неболе́зненно пода́ждь ми́ вско́ре: впа́д бо в ско́рби и беды́, Твою́ ско́рость в заступле́ние окая́нный призыва́ю, рыда́я. Те́мже, Пречи́стая, ускори́ изъя́ти мя́, и спаси́ от вся́кия му́ки, я́ко да благословя́ воспева́ю Твое́ Рождество́.
И ны́не: Дре́вле Тя́ прозя́бший Ааро́нов же́зл вообрази́, Де́во: Ты́ бо Еди́на родила́ еси́ прозябе́нием без му́жа, Небе́сный ны́не до́ждь прие́мши во чре́ве. Те́м веселя́щеся, Тя́, Богоро́дицу, по до́лгу согла́сно вси́ пое́м, и превозно́сим во вся́ ве́ки.
ПЕ́СНЬ 9
Ирмо́с: Неизглаго́ланное Де́вы та́инство: не́бо бо Сия́, и престо́л херуви́мский, и светоно́сный черто́г показа́ся Христа́ Бо́га Вседержи́теля. Сию́ благоче́стно я́ко Богоро́дицу велича́ем.
Пресла́вно Де́вы та́инство: Его́же бо не вмести́ша вышенебе́сная вели́чия, вмести́ во чре́ве. Те́мже соше́дшеся ублажа́ем Ю, и ве́рно веселя́щеся велича́ем.
Ви́дяще Тя́ Еди́ну, я́ко вы́шшую небе́с, Бо́жию зарю́, Нескве́рная, престо́л херуви́мский, и черто́г, и о́др свя́т, земни́и восхваля́юще, Христа́ Бо́га на́шего велича́ем: Его́же от чре́сл чи́стых родила́ еси́.
Сла́ва: О́крест мене́ ско́рби мно́ги, и злы́ напа́сти ны́не напа́дающе, боле́зни же и лю́тыя грехи́ в ро́в вверго́ша. Те́мже Тя́ молю́ в го́рести души́ моея́, Пресвята́я Богоро́дице, избавле́ние обрести́ ми.
И ны́не: Умири́ ми́р, Христе́, мольба́ми Чи́стыя Богоотрокови́цы, низлага́я вра́жию си́лу и тишину́ неизглаго́ланную на́м устроя́я, во ве́ки сохрани́.
Та́же: Досто́йно е́сть: Трисвято́е. И по О́тче на́ш: конда́к гла́са. Го́споди поми́луй, 40. И моли́тва: И́же на вся́кое вре́мя: Го́споди поми́луй, три́жды. Сла́ва, и ны́не: Честне́йшую херуви́м: И́менем Госпо́дним благослови́, отче. Та́же, моли́тва: Нескве́рная, небла́зная: и про́чее обы́чно, и отпу́ст, и проще́ние.
Воскресенье 
В неде́лю у́тра, нача́ло полу́нощницы 
Иере́й: Благослове́н Бо́г на́ш: И мы́ глаго́лем: Ами́нь. Сла́ва тебе́, Бо́же на́ш, сла́ва Тебе́. Царю́ небе́сный: Трисвято́е. Пресвята́я Тро́ице: О́тче на́ш: Иере́й: Я́ко твое́ е́сть Ца́рство: Го́споди поми́луй, 12. Сла́ва, и ны́не: Прииди́те поклони́мся: три́жды. Псало́м 50. Поми́луй мя́ Бо́же:
Та́же, Кано́н ко святе́й и живонача́льней тро́ице, его́же краестро́чие: Еди́но Тя́ пою́ трисо́лнечное естество́.
Творе́ние Митрофа́ново
ПЕ́СНЬ 1
Ирмо́с: Твоя́ победи́тельная десни́ца боголе́пно в кре́пости просла́вися: та́ бо безсме́ртне, я́ко всемогу́щая, проти́вныя сотре́, изра́ильтяном пу́ть глубины́ новосоде́лавшая.
Припе́в: Пресвята́я Тро́ице Бо́же на́ш, сла́ва Тебе́.
Еди́но Триипоста́сное Нача́ло, Серафи́ми немо́лчно сла́вят: безнача́льное, присносу́щное, твори́тельное все́х, непостижи́мое, е́же и вся́к язы́к ве́рно почита́ет пе́сньми.
Да челове́ком еди́нственное, трисия́тельное Твое́ яви́ши Божество́, созда́вый пре́жде челове́ка, по твоему́ о́бразу вообрази́л еси́, у́м ему́, и сло́во и ду́х да́в, я́ко Человеколю́бец.
Сла́ва: Свы́ше показу́я еди́нственную богонача́льных в трие́х ипоста́сех держа́ву, Отче, ре́кл еси́ равноде́тельному Твоему́ Сы́ну, и Ду́ху: прииди́те соше́дше, язы́ки и́х слия́им.
И ны́не, Богоро́дичен: у́м у́бо е́сть Нерожде́нный Оте́ц, обра́зно прему́дрыми предрече́ся, Сло́во же Собезнача́льно, Cоесте́ственный Cы́н и Ду́х Святы́й, и́же в Де́ве Сло́ва созда́вший воплоще́ние.
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жся, препоя́ши мя́ с высоты́ си́лою, е́же вопи́ти Тебе́, Святы́й: одушевле́нный хра́ме² неизрече́нныя сла́вы Твоея́, Человеколю́бче.
Ты́ дре́вле я́ве Авраа́му я́ко яви́лся еси́ триипоста́сный, еди́нствен же естество́м Божества́, богосло́вия и́стиннейшее обра́зно яви́л еси́: и ве́рно пое́м Тя́, единонача́льнаго Бо́га, и трисо́лнечнаго.
Из Тебе́ роди́выйся боголе́пно нетле́нно, О́тче, возсия́ све́т от све́та, Сы́н непреме́нен, и Ду́х Боже́ственный, све́т изы́де: еди́наго Божества́ све́тлости триипоста́сней покланя́емся ве́рно, и сла́вим.
Сла́ва: Еди́ница Тро́ица преесте́ственне, неизрече́нно па́че смы́сла, у́мными существы́ сла́вится, трисвяты́ми гла́сы немо́лчную вопию́щими хвалу́: и́миже согла́сно пое́тся и на́ми триипоста́сный Госпо́дь.
Богоро́дичен: Из Тебе́ вре́менне без се́мене произы́де вышшеле́тный, уподо́бивыйся на́м неви́димый, и еди́ному естеству́ и госпо́дьству О́тчу научи́в, и Сыно́вню, и Ду́хову, Богоро́дице: те́мже Тя́ сла́вим.
Го́споди, поми́луй, три́жды
Седа́лен, гла́с 1. Подо́бен: Гро́б тво́й, Спа́се:
Отцу́ и Сы́ну поклони́мся вси́, и Ду́ху пра́вому и равноче́стну, сла́ва Тро́ице несозда́нней, и пребоже́ственней си́ле, ю́же сла́вят безпло́тных чи́нове: сию́ дне́сь и земноро́днии со стра́хом ве́рно восхва́лим.
Сла́ва, и ны́не, Богоро́дичен: Наста́ви ны́ на пу́ть покая́ния, уклоня́ющыяся при́сно к безпу́тием зо́л, и преблага́го прогне́вающыя Го́спода, неискусобра́чная благослове́нная Мари́е, прибе́жище отча́янных челове́ков, Бо́жие пребыва́ние.
ПЕ́СНЬ 4
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше Свято́му, во спасе́ние на́ше и обновле́ние.
Возсия́й ми́ Богонача́лие трисо́лнечное, сия́ньми Твои́х богоде́тельных озаре́ний, в серде́чных очесе́х добро́те мечта́тися, е́же па́че ума́ богонача́льныя Твоея́ све́тлости, и светоде́тельнаго и сла́дкаго прича́стия.
Пе́рвее небеса́ утверди́л еси́, Го́споди, и всю́ си́лу и́х сло́вом Твои́м вседе́тельным, и Ду́хом у́ст соесте́ственным, с ни́миже влады́чествуеши вся́ческими в трисия́тельне единонача́лии Божества́.
Сла́ва: Я́ко созда́л еси́ мя́ по о́бразу Твоему́ и подо́бию, Богонача́льная и вседе́тельная Тро́ице, неслия́нная Еди́нице, вразуми́, просвети́, во е́же твори́ти во́лю Твою́ святу́ю, благу́ю в кре́пости, и соверше́нную.
Богоро́дичен: Родила́ еси́ от Тро́ицы Еди́наго, Пречи́стая, Богонача́льнейша Сы́на, вопло́щшася на́с ра́ди из Тебе́, озаря́юща земноро́дных, трисо́лнечнаго Божества́ невече́рним све́том и сия́ньми.
ПЕ́СНЬ 5
Ирмо́с: Просвети́вый сия́нием прише́ствия Твоего́, Христе́, и освети́вый Кресто́м Твои́м ми́ра концы́, сердца́ просвети́ све́том Твоего́ Богоразу́мия, правосла́вно пою́щих Тя́.
Я́же пе́рвой а́нгельской непосре́дственне у́твари, непристу́пными Твоея́ добро́ты луча́ми осиява́емой бы́ти благоволи́вши, Твои́ми све́тлостьми просвети́, Тро́ице единонача́льственнейшая, правосла́вно Тебе́ пою́щих.
Ны́не естество́, еди́нственное Богонача́лия трисо́лнечное, воспева́ет Тя́. Е́же осуществова́ла еси́ за бла́гость, прегреше́ний избавле́ние и напа́стей испроша́ющи, и бе́д и скорбе́й.
Сла́ва: Отца́, и Сы́на, и Ду́ха Свята́го, Еди́но Естество́ и Божество́ ве́рою сла́вим, дели́тельное, неразде́льное, еди́наго Бо́га неви́димыя и ви́димыя же тва́ри.
Богоро́дичен: Рече́ния вся́ проро́ческая преднаписа́ша, Пречи́стая, Твое́ рождество́, неизрече́нное и неудо́бь сказу́емое, е́же мы́ позна́хом, тайноводи́тельное еди́нственнаго и трисо́лнечнаго Божества́.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́, Бо́же на́ш: Ты́ бо кре́пость немощству́ющих и исправле́ние.
Равноста́тную си́лу я́ко иму́щи, Тро́ице пресу́щественная, в то́ждестве хоте́ния, Еди́ница еси́ проста́ и неразде́льна: Ты́ у́бо на́с си́лою Твое́ю соблюди́. [Два́жды.]
Сла́ва: Ты́ вся́ ве́ки хоте́нием Твои́м, я́ко бла́га соста́вила еси́ от не су́щих, непостижи́мая Тро́ице, та́же и челове́ка создала́ еси́: но и ны́не от вся́каго изба́ви мя́ обстоя́ния.
Богоро́дичен: Со́лнца незаходи́маго до́м была́ еси́, созда́вшаго и в чину́ поста́вльшаго свети́ла вели́кая Всеси́льне, Пречи́стая Де́во Богоневе́стная: но и ны́не страсте́й мя́ изба́ви помраче́ния.
Го́споди поми́луй, три́жды
Седа́лен, гла́с 1. Подо́бен: Гро́б Тво́й Спа́се:
Тро́ице святе́й, и неразде́льному Естеству́, в Тре́х Ли́цех секо́мей несе́чено, и пребыва́ющей неразде́льней по существу́ Божества́, поклони́мся земноро́днии со стра́хом, и сла́вим я́ко Творца́ и Влады́ку, Бо́га преблага́го.
Сла́ва, и ны́не, Богоро́дичен: Упра́ви, Чи́стая, окая́нную мою́ ду́шу, и уще́дри ю́ от мно́жества прегреше́ний, во глубину́ попо́лзшуюся поги́бели, Всенепоро́чная, и в ча́с мя́ стра́шный сме́ртный Ты́ исхити́ оглаго́лующих де́монов, и вся́кия му́ки.
ПЕ́СНЬ 7
Ирмо́с: Тебе́ у́мную, Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́, во чре́ве Твое́м всеце́л, хва́льный отце́в Бо́г, и препросла́влен.
Сло́ве Бо́жий, соесте́ственное сия́ние Вседержи́теля Бо́га, я́коже обеща́л еси́ е́же у тебе́, богоде́тельное вселе́ние сотвори́, я́ко благоутро́бен, со Отце́м Твои́м и Ду́хом: и стра́шна бесо́м мя́ покажи́, и страсте́м. [Два́жды.]
Сла́ва: Да Твоего́ благоутро́бия, Влады́ко, пока́жеши пучи́ну на́м, Сы́на Твоего́ посла́в к на́шему смире́нию, па́ки вообрази́л еси́ на пе́рвую све́тлость, но и ны́не Боже́ственным мя́ вразуми́ Ду́хом.
Богоро́дичен: И́же на херуви́мстем престо́ле носи́мый, и все́х Ца́рь, во чре́ве Твое́м де́вственнем всели́ся, Пречи́стая, все́х избавля́я от истле́ния, я́ко Человеколю́бец: но и ны́не Твои́ми мя́ моли́твами сохрани́.
ПЕ́СНЬ 8
Ирмо́с: Чу́да преесте́ственнаго показа́ о́браз, огнеро́сная пе́щь дре́вле: о́гнь бо не опали́ ю́ныя де́ти, Христо́во явля́я безсе́менное от Де́вы Боже́ственное Рождество́. Те́м воспева́юще воспои́м: да благослови́т тва́рь вся́ Го́спода, и превозно́сит во вся́ ве́ки.
Ма́нием богоде́тельным, Го́споди все́х, Триипоста́сне и Вседержи́телю, небеса́ просте́рл еси́ я́ко ко́жу: та́же и земли́ пове́сил еси́ глубину́, всемогу́щею Твое́ю дла́нию. Те́мже и рабы́ Твоя́ укрепи́ любо́вию и ве́рою Твое́ю, Человеколю́бче: да Тя́ сла́вим жела́нием во ве́ки.
Сла́ва: Просвети́ Богонача́льным све́том пою́щих Тя́, Трисо́лнечный Све́те Ли́цы, еди́нственный же па́ки существо́м, и к Твои́м светода́тельным луча́м взира́ти при́сно: и́миже насы́щуся сла́вы Твоея́ сла́дкия, и светода́тельныя, и пребога́тыя: и превозношу́ Тя ве́рно во ве́ки.
Богоро́дичен: Вознесе́ на небеса́, челове́ческое прие́м естество́ непрело́жне Сы́н Тво́й, Пречи́стая Богоро́дице, превосхожде́нием бла́гости изба́вль дре́вния тли́. Ему́же благода́рственно воспева́ем: да благослови́т тва́рь вся́ Го́спода, и превозно́сит во вся́ ве́ки.
ПЕ́СНЬ 9
Ирмо́с: О́браз чи́стаго рождества́ Твоего́, огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́, Богоро́дице, непреста́нно велича́ем.
Спаси́, Спаси́телю тва́ри, чу́вственныя же и у́мныя рабы́ Твоя́ от вра́жия наве́та и озлобле́ния, Пресвята́я Тро́ице Единосу́щная, и соблюда́й ста́до Твое́ вы́ну ненаве́тно. [Два́жды.]
Сла́ва: Да глубину́ неизче́тную су́щественныя пока́жеши Твоея́ бла́гости, да́л еси́ на́м обе́ты: трисо́лнечный, и единонача́льный Бо́же Всеси́льный, спаси́тельныя Твои́м рабо́м, и́хже соверши́ти сподо́би.
Богоро́дичен: При́зри на на́ша моле́ния, и́же в трие́х Богонача́льных Ипоста́сех, еди́н сы́й Бо́г во и́стине ве́руемый: и пода́ждь Твои́м рабо́м утеше́ние, моли́твами Пречи́стыя и препе́тыя Богома́тере.
Посе́м припе́вы Григо́риа Синаи́та, глаго́лемы по тро́ичных кано́нех по вся́ неде́ли: Досто́йно е́сть, я́ко вои́стинну: Пи́саны в конце́ кни́ги сея́. И про́чее полу́нощницы. И отпу́ст.
На у́трени по шестопса́лмии 
Бо́г Госпо́дь, на гла́с 1 и глаго́лем тропа́рь воскре́сный, два́жды, и Богоро́дичен еди́ножды, пи́саны на вели́цей вече́рни. Та́же обы́чное стихосло́вие Псалти́ря.
По 1-м стихосло́вии седа́льны воскре́сны, гла́с 1:
Гро́б Тво́й Спа́се, во́ини стрегу́щии, ме́ртвии от облиста́ния я́вльшагося а́нгела бы́ша, пропове́дающа жена́м Воскресе́ние. Тебе́ сла́вим тли́ потреби́теля, Тебе́ припа́даем воскре́сшему из гро́ба, и еди́ному Бо́гу на́шему.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Ко Кресту́ пригво́ждься во́лею Ще́дре, во гро́бе положе́н бы́в я́ко ме́ртв, Животода́вче, держа́ву сте́рл еси́, Си́льне, сме́ртию Твое́ю: Тебе́ бо вострепета́ша вра́тницы а́довы, Ты́ совоздви́гл еси́ от ве́ка уме́ршыя, я́ко еди́н Человеколю́бец.
Сла́ва, и ны́не, Богоро́дичен: Ма́терь Тя́ Бо́жию све́мы вси́ Де́ву вои́стинну, и по рождестве́ я́вльшуюся, и́же любо́вию прибега́ющии к Твое́й бла́гости: Тебе́ бо и́мамы гре́шнии предста́тельство, Тебе́ стяжа́хом в напа́стех спасе́ние, еди́ну всенепоро́чную.
По 2-м стихосло́вии, седа́лен, гла́с 1.
Подо́бен: Ка́мени запеча́тану:
Жены́ ко гро́бу приидо́ша ура́ншя, и а́нгельское явле́ние ви́девшя трепета́ху: гро́б облиста́ жи́знь, чу́до удивля́ше я́: Сего́ ра́ди ше́дшя ученико́м пропове́даху воста́ние: а́д плени́ Христо́с, я́ко еди́н кре́пок и си́лен, и истле́вшыя вся́ совоздви́же, осужде́ния стра́х разруши́в Кресто́м.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
На Кресте́ пригвозди́лся еси́ Животе́ все́х, и в ме́ртвых вмени́лся еси́ безсме́ртный Го́споди, воскре́сл еси́ тридне́вен Спа́се, совоздви́г Ада́ма от тле́ния. Сего́ ра́ди си́лы небе́сныя вопия́ху Тебе́, Жизнода́вче Христе́: сла́ва Воскресе́нию Твоему́, сла́ва снизхожде́нию Твоему́, еди́не Человеколю́бче.
Сла́ва, и ны́не, Богоро́дичен: Мари́е, честно́е Влады́ки прия́телище, воскреси́ ны па́дшыя в про́пасть лю́таго отча́яния, и прегреше́ний и скорбе́й, Ты́ бо еси́ гре́шным спасе́ние и по́мощь, и кре́пкое предста́тельство, и спаса́еши рабы́ Твоя́.
Та́же, Блаже́ни непоро́чнии: Посе́м тропари́: А́нгельский собо́р: Та́же ектениа́ ма́лая, и
Ипакои́, гла́с 1:
Разбо́йничо покая́ние ра́й окра́де, пла́чь же мироно́сиц ра́дость возвести́, я́ко воскре́сл еси́, Христе́ Бо́же, подая́й ми́рови ве́лию ми́лость.
Степе́нны: антифо́н 1, гла́с 1, стихи́ повторя́юще:
Внегда́ скорбе́ти ми́, услы́ши моя́ боле́зни, Го́споди, Тебе́ зову́.
Пусты́нным непреста́нное Боже́ственное жела́ние быва́ет, ми́ра су́щым су́етнаго кроме́ ³.
Сла́ва: Свято́му Ду́ху че́сть и сла́ва, я́коже Отцу́ подоба́ет, ку́пно же и Сы́ну, сего́ ра́ди да пое́м Тро́ице единодержа́вие.
И ны́не, то́йже.
АНТИФО́Н 2:
На го́ры Твои́х возне́сл еси́ мя́ зако́нов, доброде́тельми просвети́, Бо́же, да пою́ Тя.
Десно́ю Твое́ю руко́ю прии́м Ты́ сло́ве, сохрани́ мя, соблюди́, да не о́гнь мене́ опали́т грехо́вный.
Сла́ва: Святы́м Ду́хом вся́кая тва́рь обновля́ется, па́ки теку́щи на пе́рвое: равномо́щен бо е́сть Отцу́ и Сло́ву.
И ны́не, то́йже.
АНТИФО́Н 3:
О ре́кших мне́, вни́дем во дворы́ Госпо́дни, возвесели́ся мо́й ду́х, сра́дуется се́рдце.
В дому́ Дави́дове стра́х вели́к: та́мо бо престо́лом поста́вленным, су́дятся вся́ племена́ земна́я, и язы́цы.
Сла́ва: Свято́му Ду́ху, че́сть, поклоне́ние, сла́ву и держа́ву, я́коже Отцу́ досто́ит, и Сы́нови подоба́ет приноси́ти: еди́ница бо е́сть Тро́ица естество́м, но не ли́цы.
И ны́не, то́йже.
Проки́мен, гла́с 1:
Ны́не воскресну́, глаго́лет Госпо́дь, положу́ся во спасе́ние, не обиню́ся о не́м.
Сти́х: Словеса́ Госпо́дня, словеса́ чи́ста.
Вся́кое дыха́ние: Ева́нглие у́треннее рядово́е.
Воскресе́ние Христо́во ви́девше, поклони́мся Свято́му Го́споду Иису́су, еди́ному безгре́шному. Кресту́ Твоему́ покланя́емся, Христе́, и свято́е Воскресе́ние Твое́ пое́м и сла́вим: Ты́ бо еси́ Бо́г на́ш, ра́зве Тебе́ ино́го не зна́ем, и́мя Твое́ имену́ем. Прииди́те вси́ ве́рнии, поклони́мся Свято́му Христо́ву Воскресе́нию: се́ бо прии́де кресто́м ра́дость всему́ ми́ру. Всегда́ благословя́ще Го́спода, пое́м Воскресе́ние Его́: распя́тие бо претерпе́в, сме́ртию сме́рть разруши́.
Псало́м 50: Поми́луй мя́ Бо́же:
Сла́ва: Моли́твами апо́столов, Ми́лостиве, очи́сти мно́жества согреше́ний на́ших.
И ны́не: Моли́твами Богоро́дицы, Ми́лостиве, очи́сти мно́жества согреше́ний на́ших.
Та́же, гла́с 6: Поми́луй мя́ Бо́же по вели́цей ми́лости Твое́й, и по мно́жеству щедро́т Твои́х очи́сти беззако́ние мое́.
Посе́м стихи́ра: Воскре́с Иису́с от гро́ба, я́коже прорече́, даде́ на́м живо́т ве́чный и ве́лию ми́лость.
Спаси́, Бо́же, лю́ди твоя́:
И возгла́с: Ми́лостию и щедро́тами и человеколю́бием:
Кано́ны: воскре́сный на 4: кре́стовоскре́сный на 3: и Богоро́дичен на 3: Мине́и на 4. А́ще же пра́зднуется святы́й, на 6: кре́стовоскре́сный на 2, и Богоро́дицы на 2.
Кано́н воскре́сный, гла́с 1.
ПЕ́СНЬ 1
Ирмо́с: Твоя́ победи́тельная десни́ца Боголе́пно в кре́пости просла́вися: та́ бо Безсме́ртне, я́ко всемогу́щая, проти́вныя сотре́, Изра́ильтяном пу́ть глубины́ новосоде́лавшая.
Припе́в: Сла́ва, Го́споди, свято́му Воскресе́нию Твоему́.
Тропа́рь: И́же рука́ма пречи́стыма от пе́рсти богоде́тельне испе́рва созда́в мя́; ру́це распросте́рл еси́ на кресте́, от земли́ взыва́я тле́нное мое́ те́ло, е́же от Де́вы прия́л еси́.
Умерщвле́ние подъя́л еси́ мене́ ра́ди, и ду́шу сме́рти пре́дал еси́, и́же вдохнове́нием Боже́ственным ду́шу ми́ вложи́вый, и отреши́в ве́чных у́з, и совоскреси́в нетле́нием просла́вил еси́.
Богоро́дичен: Ра́дуйся, благода́ти исто́чниче, ра́дуйся, ле́ствице, и две́ре небе́сная, ра́дуйся, све́щниче, и ру́чко злата́я, и горо́ несеко́мая, я́же Жизнода́вца Христа́ ми́рови ро́ждшая.
И́н кано́н, кре́стовоскре́сный.
Пе́снь 1, гла́с то́йже. Ирмо́с: Христо́с ражда́ется:
Христо́с обожа́ет мя́ воплоща́яся, Христо́с мя́ возно́сит смиря́яся, Христо́с безстра́стна мя́ соде́ловает, стражда́ Жизнода́вец естество́м пло́ти. Те́мже воспева́ю благода́рственную пе́снь: я́ко просла́вися.
Христо́с возно́сит мя́ распина́емь, Христо́с совоскреша́ет мя́ умерщвля́емь, Христо́с жи́знь мне́ да́рует. Те́мже с весе́лием рука́ма плеща́я, пою́ Спаси́телю побе́дную пе́снь: я́ко просла́вися.
Богоро́дичен: Бо́га Де́во зачала́ еси́, Христа́ же в де́встве родила́ еси́ из Тебе́ Вопло́щшася, Пречи́стая, Еди́наго ипоста́сию Единоро́днаго, во двою́ же существу́ познава́емаго Сы́на: я́ко просла́вися.
И́н кано́н, пресвяте́й Богоро́дице.
Пе́снь 1, гла́с то́йже. Ирмо́с: Твоя́ победи́тельная:
Ку́ю Ти́ досто́йную пе́снь на́ше принесе́т неможе́ние? то́чию обра́довательную, е́йже на́с Гаврии́л та́йно научи́л е́сть: ра́дуйся, Богоро́дице Де́во, Ма́ти Неневе́стная.
Присноде́ве и Ма́тери Царя́ вы́шних си́л, от чисте́йша се́рдца ве́рнии духо́вне возопии́м: ра́дуйся, Богоро́дице Де́во, Ма́ти Неневе́стная.
Безме́рная бе́здна Твоего́ непостижи́маго Рождества́, Всечи́стая, ве́рою несумне́нною у́бо чи́сте прино́сим Ти́ глаго́люще: ра́дуйся, Богоро́дице Де́во, Ма́ти Неневе́стная.
Та́же мине́и. Катава́сиа: Отве́рзу уста́ моя́:
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жся, препоя́ши мя́ с высоты́ си́лою, е́же вопи́ти Тебе́, Святы́й: одушевле́нный хра́ме неизрече́нныя сла́вы Твоея́, Человеколю́бче.
Бо́г Сы́й мне́, Бла́же, па́дшаго уще́дрил еси́, и сни́ти ко мне́ благоволи́в, возне́сл мя́ еси́ распя́тием, е́же вопи́ти тебе́, Святы́й: хра́ме одушевле́нный неизрече́нныя Твоея́ сла́вы, Человеколю́бче ⁴.
Живо́т ипоста́сный Христе́ сы́й, в истле́вша мя́, я́ко Милосе́рдый Бо́г обо́лкся, в пе́рсть сме́ртную соше́д Влады́ко, сме́ртную держа́ву разруши́л еси́, и ме́ртв тридне́вен воскре́с, в нетле́ние мя́ обле́кл еси́.
Богоро́дичен: Бо́га заче́нши во чре́ве Де́во, Ду́хом Пресвяты́м, пребыла́ еси́ неопали́ма, поне́же Тя́ купина́ законополо́жнику Моисе́ю, пали́мую нежего́мо, я́ве предвозвести́, о́гнь нестерпи́мый прие́мшую.
И́н, Ирмо́с: Пре́жде ве́к от Отца́:
И́же на свое́ ра́мо заблужда́емое овча́ взе́мшему, и низложи́вшему дре́вом его́ гре́х, Христу́ Бо́гу возопии́м: воздви́гнувый ро́г на́ш, свя́т еси́, Го́споди.
Возве́дшему Па́стыря Вели́каго из а́да Христа́, и священнонача́лием Его́ апо́столы я́ве язы́ки упа́сшему, и́стиною и Боже́ственным ве́рнии Ду́хом да послу́жим.
И́же от Де́вы воплоти́вшемуся без се́мене во́лею Сы́ну, и ро́ждшую по Рождестве́, Боже́ственною си́лою Чи́стую Де́ву сохра́няему, и́же над все́ми Бо́гу возопии́м: свя́т еси́, Го́споди.
И́н, Ирмо́с: Еди́не ве́дый:
О́блак Тя́ ле́гкий нело́жно, Де́во, имену́ем, проро́ческим возсле́дующе рече́нием: прии́де бо на Тебе́ Госпо́дь низложи́ти еги́петския пре́лести рукотворе́ния, и просвети́ти си́м служа́щыя.
Тя́ запеча́танный вои́стинну ли́к проро́ческий исто́чник, и заключе́нную две́рь именова́, де́вства Твоего́, Всепе́тая, я́вственне зна́мения на́м пи́шуще: е́же сохрани́ла еси́ и по рождестве́.
Ума́ пресу́щественна ви́дети, я́коже мо́щно, сподо́блься Гаврии́л, Де́во Всенепоро́чная, ра́достный Тебе́ гла́с принесе́, Сло́ва зача́тие я́вственне возвеща́ющий, и неизрече́нное Рождество́ пропове́дающий.
ПЕ́СНЬ 4
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше Свято́му, во Спасе́ние на́ше и обновле́ние.
Кто́ се́й Спа́с и́же из Едо́ма исходя́, вене́ц нося́ терно́вен, очервле́нну ри́зу имы́й, на дре́ве ви́ся? Изра́илев е́сть Се́й Святы́й, во Спасе́ние на́ше и обновле́ние.
Ви́дите, лю́дие непокори́вии, и устыди́теся: Его́же бо я́ко злоде́я вы́ вознести́ на кре́ст у Пила́та испроси́сте умовре́дне, сме́рти разруши́в си́лу, боголе́пно воскре́с из гро́ба.
Богоро́дичен: Дре́во Тя́, Де́во, жи́зни ве́мы: не бо́ сне́ди пло́д смертоно́сный челове́ком из Тебе́ прозябе́, но живота́ присносу́щнаго наслажде́ние, во Спасе́ние на́с, пою́щих Тя́.
И́н Ирмо́с: Же́зл из ко́рене Иессе́ова:
Кто́ Се́й красе́н из Едо́ма, и Сего́ очервле́ние ри́зное, от виногра́да восо́рска, красе́н я́ко Бо́г, я́ко челове́к же, кро́вию пло́ти ри́зу очервле́ну нося́; Ему́же пое́м, ве́рнии: сла́ва си́ле Твое́й, Го́споди.
Христо́с бу́дущих бла́г я́влься Архиере́й, гре́х на́ш разори́л е́сть: и показа́в стра́нен пу́ть Свое́ю кро́вию, в лу́чшую и соверше́ннейшую вни́де ски́нию, Предте́ча на́ш во свята́я.
Богоро́дичен: Е́вин дре́вний до́лг испроси́ла еси́, Всепе́тая, у И́же на́с ра́ди я́вльшагося но́ваго Ада́ма. Соедини́в бо Себе́ чи́стым зача́тием пло́ть у́мную, одушевле́нную, из Тебе́ произы́де Христо́с, Еди́н во обою́ Госпо́дь.
И́н Ирмо́с: Го́ру Тя́ благода́тию:
Слы́ши чуде́с не́бо, и внуша́й земле́, я́ко Дщи́ пе́рстнаго у́бо па́дшаго Ада́ма, Бо́гу нарече́на бы́сть, и Своему́ Соде́телю Роди́тельница, на Спасе́ние на́ше и обновле́ние.
Пое́м вели́кое и стра́шное Твое́ та́инство, преме́рных бо утаи́вся чинонача́лий, на Тя́ И́же сы́й сни́де я́ко до́ждь на руно́, Всепе́тая, на Спасе́ние на́с, пою́щих Тя́.
Святы́х Свята́я Богоро́дице Всепе́тая, ча́яние язы́ков, и Спасе́ние ве́рных, из Тебе́ возсия́ Изба́витель и Жизнода́вец, и Госпо́дь: Его́же моли́ спасти́ся рабо́м Твои́м.
ПЕ́СНЬ 5
Ирмо́с: Просвети́вый сия́нием прише́ствия Твоего́, Христе́, и освети́вый Кресто́м Твои́м ми́ра концы́, сердца́ просвети́ све́том Твоего́ Богоразу́мия, правосла́вно пою́щих Тя́.
Па́стыря овца́м вели́каго и Го́спода, иуде́и дре́вом кре́стным умертви́ша: но То́й я́ко о́вцы, ме́ртвыя во а́де погребе́нныя, держа́вы сме́ртныя изба́ви.
Кресто́м Твои́м ми́р благовести́в, и пропове́дав пле́нным, Спа́се мо́й, оставле́ние, держа́ву иму́щаго посрами́л еси́, Христе́, на́га, обнища́вша показа́вый Боже́ственным воста́нием Твои́м.
Богоро́дичен: Проше́ния ве́рно прося́щих, Всепе́тая, не пре́зри: но приими́, и сия́ доноша́й Сы́ну Твоему́, Пречи́стая, Бо́гу Еди́ному Благоде́телю, Тебе́ бо Предста́тельницу стяжа́хом.
И́н Ирмо́с: Бо́г сы́й ми́ра:
О бога́тство, и глубино́ прему́дрости Бо́жия! Прему́дрыя объе́мляй Госпо́дь, от си́х кова́рства изба́вил е́сть на́с: пострада́в бо во́лею не́мощию плотско́ю, Свое́ю кре́постию, животворя́й ме́ртвыя воскреси́л е́сть.
Бо́г сы́й соединя́ется пло́ти на́с ра́ди: и распина́ется, и умира́ет: погреба́ется, и па́ки воскреса́ет, и восхо́дит све́тло с пло́тию Свое́ю Христо́с ко Отцу́: с Не́юже прии́дет, и спасе́т благоче́стно Тому́ служа́щыя.
Богоро́дичен: Святы́х Свята́я Де́во Чи́стая, святы́х Свята́го родила́ еси́, все́х освяща́ющаго Христа́ Изба́вителя. Те́мже Тя́, Цари́цу и Влады́чицу все́х, я́ко Ма́терь Зижди́теля тва́рей пропове́дуем.
И́н Ирмо́с: Просвети́вый сия́нием:
Веселя́тся небе́сныя си́лы зря́ще Тя́: ра́дуются с ни́ми челове́ков собра́ния: Рождество́м бо Твои́м совокупи́шася, Де́во Богоро́дице, е́же досто́йно сла́вим.
Да дви́жатся вси́ язы́цы челове́честии и мы́сли, к похвале́ челове́ческаго вои́стинну удобре́ния, Де́ва предстои́т я́ве сла́вящи, ве́рою Тоя́ пою́щих чудеса́.
Сла́вится пе́ние всепрему́дрых и похвала́, Де́ве и Ма́тери Бо́жии приноси́мая: сла́вы бо бы́сть Сия́ Хра́м Пребоже́ственныя, Ю́же досто́йно сла́вим.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́, Бо́же на́ш: Ты́ бо кре́пость немощству́ющих и исправле́ние.
Согреше́нием первозда́ннаго, Го́споди, лю́те уязви́хомся, ра́ною же исцели́хомся Твое́ю, е́юже за ны́ уязви́лся еси́, Христе́: Ты́ бо кре́пость немощству́ющих и исправле́ние.
Возве́л ны́ еси́ из а́да, Го́споди, ки́та уби́в всея́дца, Всеси́льне, Твое́ю держа́вою низложи́в того́ си́лу: Ты́ бо Живо́т, и Све́т еси́, и Воскресе́ние.
Богоро́дичен: Веселя́тся о Тебе́, Де́во Пречи́стая, ро́да на́шего пра́отцы, Еде́м восприе́мше Тобо́ю, его́же преступле́нием погуби́ша: Ты́ бо, Чи́стая, и пре́жде Рождества́, и по Рождестве́ еси́.
И́н Ирмо́с: Из утро́бы Ио́ну:
Ум сы́й безстра́стен и невеще́ствен, примеша́ется Христо́с Бо́г челове́ческому уму́, хода́тайствующему Боже́ственным естество́м, пло́ти же дебельство́м, и всему́ мне́ непрело́жен весьма́ соедини́ся: да Спасе́ние всему́ мне́ па́дшему пода́ст распина́емь.
Па́дает прельсти́вся Ада́м, и запя́выйся сокруша́ется⁵, наде́ждою обо́лган сы́й дре́вле обоже́ния: но востае́т соедине́нием Сло́ва обожа́емь, и стра́стию безстра́стие прие́млет, на престо́ле я́ко Сы́н сла́вится, седя́й со Отце́м же и Ду́хом.
Богоро́дичен: Не́др не отсту́пль Безнача́льна Роди́теля, в не́дрех Чи́стыя Отрокови́цы водворя́ется, и быва́ет, и́же пре́жде безма́терен, без отца́ воплоща́емый, и́же пра́вдою Ца́рствуяй Бо́г: Сего́ неродосло́вен стра́шный ро́д и неизрече́нен.
И́н Ирмо́с: Обы́де на́с:
Предстоя́т раболе́пне Рождеству́ Твоему́ чи́ни небе́снии, дивя́щеся досто́йно Твоему́ безсе́менному Рождеству́, Присноде́во: ты́ бо чи́стая, и пре́жде Рождества́, и по Рождестве́ еси́.
Воплоти́ся пре́жде сы́й Безпло́тен, Сло́во из Тебе́, Пречи́стая, вся́ческая во́лею творя́й, безтеле́сных во́инства приведы́й от небытия́ я́ко Всеси́лен.
Умерщвле́н бы́сть вра́г живоно́сным Твои́м плодо́м Богоблагода́тная: и попра́н бы́сть а́д проявле́нне, и и́же во у́зах свободи́хомся. Те́мже вопию́: стра́сти разруши́ се́рдца моего́.
Конда́к, гла́с 1: Подо́бен: Егда́ прии́деши:
Воскре́сл еси́ я́ко Бо́г из гро́ба во сла́ве, и ми́р совоскреси́л еси́, и естество́ челове́ческое я́ко Бо́га воспева́ет Тя́, и сме́рть исчезе́: Ада́м же лику́ет, Влады́ко, Е́ва ны́не от у́з избавля́ема ра́дуется зову́щи: Ты́ еси́, и́же все́м подая́ Христе́ воскресе́ние.
И́кос: Воскре́сшаго тридне́вно воспои́м я́ко Бо́га Всеси́льна, и врата́ а́дова сте́ршаго, и я́же от ве́ка из гро́ба воздви́гшаго, мироно́сицам я́вльшагося, я́коже благоизво́лил е́сть, пре́жде си́м е́же ра́дуйтеся, реки́й: и апо́столом ра́дость возвеща́я, я́ко Еди́н Жизнода́вец. Те́мже ве́рою жены́ ученико́м зна́мения побе́ды благовеству́ют, и а́д стене́т, и сме́рть рыда́ет: ми́р же весели́тся, и вси́ с ни́м ра́дуются. Ты́ бо по́дал еси́, Христе́, все́м Воскресе́ние.
ПЕ́СНЬ 7
Ирмо́с: Тебе́ у́мную, Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́ во чре́ве Твое́м всеце́л, хва́льный отце́в Бо́г, и препросла́влен.
Убоя́ся земля́, сокры́ся со́лнце, и поме́рче све́т, раздра́ся церко́вная Боже́ственная заве́са, ка́мение же разсе́деся: на кресте́ бо ви́сит Пра́ведный, Хва́льный отце́в Бо́г, и препросла́влен.
Ты́ бы́в а́ки безпомо́щен, и уя́звен в ме́ртвых во́лею на́с ра́ди превозноси́мый, вся́ свободи́л еси́, и держа́вною руко́ю совоскреси́л еси́, хва́льный отце́в Бо́г, и препросла́влен.
Богоро́дичен: Ра́дуйся, исто́чниче присноживы́я воды́, ра́дуйся, раю́ пи́щный, ра́дуйся, стено́ ве́рных. Ра́дуйся Неискусобра́чная. Ра́дуйся всеми́рная Ра́досте, Е́юже на́м возсия́ Хва́льный отце́в Бо́г и препросла́влен.
И́н Ирмо́с: О́троцы благоче́стию:
Дре́вле у́бо проклята́ бы́сть земля́ А́велевою очервлени́вшися кро́вию, братоуби́йственною руко́ю: богото́чною же Твое́ю кро́вию благослови́ся окропле́на, и взыгра́ющи вопие́т: отце́в Бо́же, благослове́н еси́.
Да рыда́ют иуде́йстии богопроти́внии лю́дие, де́рзости убие́ния Христо́ва: язы́цы же да веселя́тся, и рука́ми да воспле́щут, и вопию́т: отце́в Бо́же, благослове́н еси́.
Се́ мироно́сицам облиста́яй, вопия́ше А́нгел: Воскресе́ния Христо́ва прииди́те и ви́дите зна́мения, плащани́цу и гро́б, и возопи́йте: отце́в Бо́же, благослове́н еси́.
И́н Ирмо́с: Тебе́ у́мную:
Тя́, Богоро́дице, ле́ствицу Иа́ков проро́чески разумева́ет: Тобо́ю бо Превозноси́мый на земли́ яви́ся, и с челове́ки поживе́, я́ко благоволи́, Хва́льный отце́в Бо́г и Препросла́влен.
Ра́дуйся, Чи́стая, из Тебе́ про́йде Па́стырь, и́же во Ада́мову ко́жу обо́лкся вои́стинну, Превозноси́мый, во всего́ мя челове́ка, за благоутро́бие непости́жное: Хва́льный отце́в Бо́г и Препросла́влен.
Но́вый Ада́м от чи́стых крове́й Твои́х Преве́чный Бо́г бы́сть вои́стинну, Его́же ны́не моли́, обетша́вшаго мя́ обнови́ти зову́ща: Хва́льный отце́в Бо́г и Препросла́влен.
ПЕ́СНЬ 8
Ирмо́с: В пещи́ о́троцы Изра́илевы, я́коже в горни́ле добро́тою благоче́стия, чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
И́же во́лею вся́ творя́й, и претворя́яй, обраща́яй се́нь сме́ртную в ве́чную жи́знь, стра́стию Твое́ю, Сло́ве Бо́жий, Тебе́ непреста́нно вся́ дела́ Госпо́дня Го́спода пои́м, и превозно́сим во вся́ ве́ки.
Ты́ разори́л еси́ сокруше́ние, Христе́, и окая́нство, во врате́х и тверды́нях а́довых, воскре́с из гро́ба тридне́вен. Тебе́ непреста́нно вся́ дела́ я́ко Го́спода пою́т, и превозно́сят во вся́ ве́ки.
Богоро́дичен: Я́же без се́мене и преесте́ственне от облиста́ния Боже́ственнаго Ро́ждшую би́сера многоце́ннаго Христа́, воспои́м глаго́люще: благослови́те вся́ дела́ Госпо́дня Го́спода, по́йте и превозноси́те Его́ во вся́ ве́ки.
И́н Ирмо́с: Чу́да преесте́ственнаго:
Прииди́те, лю́дие, поклони́мся ме́сту, на не́мже стоя́сте пречи́стеи но́зе, и на дре́ве Боже́ственнеи Христо́ве дла́ни животворя́щии простро́стеся, на Спасе́ние все́х челове́ков, и гро́б живо́тный обстоя́ще, пои́м: да благослови́т тва́рь вся́кая Го́спода, и превозно́сит во вся́ ве́ки.
Обличи́ся богоуби́йц иуде́ов пребеззако́нное оклевета́ние: Его́же бо лестца́ нареко́ша, воста́ я́ко Си́лен, наруга́вся безу́мным печа́тем. Те́мже ра́дующеся воспои́м: да благослови́т тва́рь вся́кая Го́спода, и превозно́сит во вся́ ве́ки.
Тро́ичен: В трие́х свяще́ниих богосло́вяще и Еди́ном Госпо́дьстве сла́ву серафи́ми пречи́стии, со стра́хом раболе́пно Триипоста́сное сла́вят Божество́. С ни́миже и мы́ благоче́ствующе воспои́м: да благослови́т тва́рь вся́кая Го́спода, и превозно́сит во вся́ ве́ки.
И́н Ирмо́с: В пещи́ о́троцы Изра́илевы:
Черто́г светови́дный, из него́же все́х Влады́ка, я́ко Жени́х произы́де Христо́с, воспои́м вси́ вопию́ще: вся́ дела́ Госпо́дня Го́спода по́йте, и превозноси́те во вся́ ве́ки.
Ра́дуйся Престо́ле сла́вный Бо́жий, ра́дуйся ве́рных стено́, Е́юже су́щым во тьме́ возсия́ све́т Христо́с, Тебе́ блажа́щым, и вопию́щым: вся́ дела́ Госпо́дня Го́спода по́йте, и превозноси́те во вся́ ве́ки.
Спасе́нию вино́внаго на́м Го́спода ро́ждши, моли́ о все́х вопию́щих приле́жно, Де́во Всепе́тая: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода: С припе́вом: Честне́йшую херуви́м:
ПЕ́СНЬ 9
Ирмо́с: О́браз чи́стаго рождества́ Твоего́, огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́ Богоро́дице непреста́нно велича́ем.
О ка́ко, лю́дие беззако́ннии и непокори́вии, лука́вая совеща́вше, го́рдаго и нечести́ваго оправди́ша: Пра́веднаго же на дре́ве осуди́ша Го́спода сла́вы, Его́же досто́йно велича́ем!
Спа́се А́гнче Непоро́чне, и́же ми́ра грехи́ взе́мый, тебе́ сла́вим воскре́сшаго тридне́вно, со Отце́м и Боже́ственным Твои́м Ду́хом, и Го́спода сла́вы: его́же богосло́вяще, велича́ем.
Богоро́дичен: Спаси́ лю́ди Твоя́, Го́споди, и́хже стяжа́л еси́ честно́ю Твое́ю кро́вию, це́рквам Твои́м подая́ ми́р, Человеколю́бче, Богоро́дицы моли́твами.
И́н Ирмо́с: Та́инство стра́нное:
Просла́вися неизрече́нною си́лою Твое́ю кре́ст Тво́й, Го́споди, немощно́е бо Твое́ па́че си́лы все́м яви́ся: и́мже си́льнии у́бо низложе́ни бы́ша на зе́млю, и ни́щии к небеси́ возводи́ми быва́ют.
Умертви́ся ме́рзкая на́ша сме́рть, из ме́ртвых Воскресе́нием: Ты́ бо яви́вся су́щым во а́де, Христе́, живо́т дарова́л еси́ ⁶. Те́мже Тя́ я́ко жи́знь и воскресе́ние и све́т Ипоста́сный пою́ще велича́ем.
Тро́ичен: Безнача́льное естество́ и Непреде́льное, в Трие́х познава́ется Еди́нствех, Богонача́льных Ипоста́сех Еди́но Божество́, во Отце́, и Сы́не, и Ду́хе: на Не́же богому́дрии лю́дие упова́юще, спаса́емся.
И́н Ирмо́с: О́браз чи́стаго:
Из ко́рене Дави́дова прозябла́ еси́ проро́ческаго Де́во, и богооте́ческаго: но и Дави́да я́ко вои́стинну Ты́ просла́вила еси́, я́ко ро́ждши проро́чествованнаго Го́спода сла́вы: Его́же досто́йно велича́ем.
Вся́к похва́льный, Пречи́стая, зако́н побежда́ется вели́чеством сла́вы Твоея́. Но, о Влады́чице, от ра́б Твои́х недосто́йных, от любве́ Тебе́ приноси́мое приими́, Богоро́дице, со усе́рдием пе́ние похва́льное.
О па́че ума́ чуде́с твои́х! Ты́ бо, Де́во, еди́на па́че со́лнца, все́м дала́ еси́ разуме́ти нове́йшее чу́до, Всечи́стая, Твоего́ Рождества́ непостижи́маго. Те́мже Тя́ вси́ велича́ем.
По катава́сии ектениа́ ма́лая. Та́же, Свя́т Госпо́дь Бо́г на́ш: три́жды. ексапостила́рий у́тренний.
На хвали́тех стихи́ры воскре́сны, гла́с 1:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Пое́м Твою́, Христе́, спаси́тельную стра́сть, и сла́вим Твое́ Воскресе́ние.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Кре́ст претерпе́вый, и сме́рть упраздни́вый, и воскресы́й из ме́ртвых, умири́ на́шу жи́знь Го́споди, я́ко еди́н Всеси́лен.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
А́да плени́вый, и челове́ка воскреси́вый, Воскресе́нием Твои́м, Христе́, сподо́би на́с чи́стым се́рдцем Тебе́ пе́ти и сла́вити.
Сти́х: Хвали́те Его́ во гла́се тру́бнем: хвали́те Его́ во псалти́ри и гу́слех.
Боголе́пное Твое́ снисхожде́ние сла́вяще, пое́м Тя́, Христе́. Роди́лся еси́ от Де́вы, и не разлуче́н бы́л еси́ от Отца́, пострада́л еси́ я́ко челове́к, и во́лею претерпе́л еси́ Кре́ст, воскре́сл еси́ от гро́ба, я́ко от черто́га произше́д да спасе́ши ми́р, Го́споди, сла́ва Тебе́.
И́ны стихи́ры, Анато́лиевы, гла́с то́йже:
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Егда́ пригвозди́лся ес́и на дре́ве кре́стнем, тогда́ умертви́ся держа́ва вра́жия: тва́рь поколеба́ся стра́хом Твои́м: и а́д плене́н бы́сть держа́вою Твое́ю: ме́ртвыя от гро́б воскреси́л еси́, и разбо́йнику ра́й отве́рзл еси́: Христе́ Бо́же на́ш, сла́ва Тебе́.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Рыдаю́щя со тща́нием гро́ба Твоего́ доше́дшя честны́я жены́, обре́тшя же гро́б отве́рст, и уве́девшя от А́нгела но́вое и пресла́вное чу́до, возвести́ша апо́столом: я́ко воскре́се Госпо́дь, да́руяй ми́рови ве́лию ми́лость.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Страсте́й Твои́х Боже́ственным я́звам покланя́емся, Христе́ Бо́же, и е́же в Сио́не влады́чнему священноде́йствию, на коне́ц веко́в богоявле́нне бы́вшему: и́бо во тьме́ спя́щыя, Со́лнце просвети́ пра́вды, к невече́рнему наставля́я сия́нию: Го́споди, сла́ва Тебе́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Любомяте́жный ро́де евре́йский внуши́те, где́ су́ть, и́же к Пила́ту прише́дшии: да реку́т стрегу́щии во́ини: где́ су́ть печа́ти гро́бныя? где́ преложе́н бы́сть Погребе́нный? где́ про́дан бы́сть Непрода́нный? ка́ко укра́дено бы́сть Сокро́вище? что́ оклевету́ете Спа́сово воста́ние пребеззако́нии иуде́и? Воскре́се и́же в ме́ртвых свобо́дь, и подае́т ми́рови ве́лию ми́лость.
Сла́ва, стихи́ра ева́нгельская у́тренняя
И ны́не: Преблагослове́нна еси́, Богоро́дице Де́во, Вопло́щшим бо ся из Тебе́ ад плени́ся, Ада́м воззва́ся, кля́тва потреби́ся, Е́ва свободи́ся, сме́рть умертви́ся, и мы́ ожи́хом, те́м воспева́юще вопие́м: благослове́н Христо́с Бо́г благоволи́вый та́ко, сла́ва Тебе́.
Славосло́вие вели́кое. Та́же, тропа́рь воскре́сен:
Дне́сь Спасе́ние ми́ру бы́сть, пое́м Воскре́сшему из гро́ба, и Нача́льнику жи́зни на́шея: разруши́в бо сме́ртию сме́рть, побе́ду даде́ на́м, и ве́лию ми́лость.
И отпу́ст
На литурги́и изобрази́тельная, блаже́нна, гла́с 1: 
Сне́дию изведе́ из рая́ вра́г Ада́ма: Кресто́м же разбо́йника введе́ Христо́с во́нь, помяни́ мя, зову́ща, егда́ прии́деши во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
Покла́няюся страсте́м Твои́м, славосло́влю и Воскресе́ние со Ада́мом и разбо́йником, со гла́сом све́тлым вопию́ Ти: помяни́ мя, Го́споди, егда́ прии́деши во Ца́рствии Твое́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Распя́лся еси́ безгре́шне, и во гро́бе положи́лся еси́ во́лею: но воскре́сл еси́ я́ко Бо́г, совоздви́гнувый себе́ Ада́ма, помяни́ мя, зову́ща, егда́ прии́деши во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Хра́м Тво́й теле́сный тридне́вным Воскреси́вый погребе́нием, со Ада́мом, и и́же о Ада́ма, воскреси́л еси́ Христе́ Бо́же: помяни́ на́с зову́щих, егда́ прии́деши во Ца́рствии Твое́м.
Сти́х: Блаже́ни есте́, егда́ поно́сят ва́м, и иждену́т, и реку́т вся́к зо́л глаго́л на вы́ лжу́ще Мене́ ра́ди.
Мироно́сицы приидо́ша пла́чущя, на гро́б Тво́й Христе́ Бо́же, зело́ ра́но: и в бе́лых ри́зах обрето́ша А́нгела седя́ща, что́ и́щете? зову́ща. Воскре́се Христо́с, не рыда́йте про́чее.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Апо́столи Твои́, Го́споди, на го́ру, а́може повеле́л еси́ и́м, прише́дше, Спа́се, и Тя́ ви́девше поклони́шася, и́хже и посла́л еси́ во язы́ки учи́ти и крести́ти я́.
Сла́ва, тро́ичен: Отцу́ поклони́мся, и Сы́на славосло́вим и Пресвята́го Ду́ха вку́пе воспои́м, зову́ще и глаго́люще: Всесвята́я Тро́ице, спаси́ все́х на́с.
И ны́не: Ма́терь Твою́ приво́дят Ти́ в моли́тву, лю́дие Твои́, Христе́: мольба́ми Ея́ щедро́ты Твоя́ да́ждь на́м, Благи́й, да Тя́ прославля́ем, из гро́ба на́м возсия́вшаго.
Проки́мен, гла́с 1: Бу́ди, Го́споди, ми́лость Твоя́ на на́с, я́коже упова́хом на Тя́.
Сти́х: Ра́дуйтеся пра́веднии о Го́споде, пра́вым подоба́ет похвала́.
Аллилу́иа: Бо́г дая́й отмще́ние мне́, и покори́вый лю́ди под мя́.
Сти́х: Велича́яй спасе́ния царе́ва, и творя́й ми́лость Христу́ своему́ Дави́ду, и се́мени его́ до ве́ка.
В Неде́лю ве́чера 
на Го́споди воззва́х, стихи́ры умили́тельны Влады́чны. Гла́с 1
Подо́бен: Прехва́льнии му́ченицы:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Вся́ приве́л еси́ Твои́м Сло́вом и Ду́хом, за бла́гость, Го́споди, та́же сотвори́л еси́ слове́сное мя́ живо́тно, да Твое́ свято́е сла́влю всеси́льное И́мя. А́з же наипа́че сту́дными мои́ми де́лы всегда́ безче́ствую: но пощади́, молю́ся.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в Сло́во Твое́, упова́ душа́ моя́ на Го́спода.
Позна́й твое́, окая́нная душе́, боже́ственное благоро́дие, и оте́чество нетле́нное, и тщи́ся всегда́ благодея́ньми сие́ достига́ти: ничто́же от тле́нных да плени́т тя́, го́рния ча́сти еси́, те́ло же земля́ и тле́ется, да не победи́т ху́ждшее лу́чшия.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Гряди́, всеокая́ная душе́ моя́, ко Преблаго́му, те́плыми слеза́ми приступи́, соде́янная тобо́ю пре́жде суда́ твоего́ вся́ испове́дуй, и ми́лостива созда́теля, окая́нная, себе́ соде́лай, и проще́ние испроси́, пре́жде да́же две́ри не заключи́т тебе́ Госпо́дь.
И́ны стихи́ры, безпло́тным, подо́бен то́йже:
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Безпло́тнии а́нгели, Бо́жию Престо́лу предстоя́щии, и отону́дными светлостьми́ облистава́еми, и светоли́тии ве́чно сия́юще, и све́ти быва́юще втори́и, Христу́ моли́теся, дарова́ти душа́м на́шым ми́р и ве́лию ми́лость.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Безсме́ртнии а́нгели, живо́т вои́стинну неги́блемый, от Пе́рваго прие́мше Живота́ всебога́тии, присносу́щныя сла́вы, и святи́и зри́телие прему́дрости ве́чныя бы́сте, све́та исполня́еми, и свещы́ сообраща́еми прили́чно показу́еми.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Арха́нгели, а́нгели, нача́ла, престо́ли, госпо́дствия, серафи́ми шестокрила́тии, и многоочи́тии херуви́ми Боже́ственнии, прему́дрости орга́ни: си́лы, вла́сти Боже́ственнейшии, Христо́ви моли́теся, дарова́ти душа́м на́шым ми́р и ве́лию ми́лость.
Сла́ва, и ны́не, Богоро́дичен: Мари́е Непоро́чная, и ума́ вся́каго превосходя́щая, чисте́йшая колесни́це, обдержи́ма мя́ мно́гими грехми́ и стесня́ема, к широте́ покая́ния напра́ви мя́ всеси́льнейшим Твои́м предста́тельством: и́бо мо́жеши я́ко Ма́ти вся́ Могу́щаго.
Та́же, Све́те ти́хий: Посе́м проки́мен: Се́ ны́не благослови́те Го́спода вси́ раби́ Госпо́дни: Сти́х: Стоя́щии в хра́ме Госпо́дни, во дво́рех до́му Бо́га на́шего. Та́же, Сподо́би Го́споди: И ектениа́.
Та́же на стихо́вне стихи́ры умили́тельны. Гла́с 1:
Я́ко пучи́на мно́га прегреше́ний мои́х, Спа́се, и лю́те погружа́юся согреше́ньми мои́ми, да́ждь ми́ ру́ку я́ко Петро́ви, спаси́ мя, Бо́же, и поми́луй мя́.
Сти́х: К Тебе́ возведо́х о́чи мои́, живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Я́ко в помышле́ниих лука́вых и в де́лех осуди́хся, Спа́се, мы́сль мне́ да́руй обраще́ния, Бо́же, да зову́ Ти: спаси́ мя, Благоде́телю Благи́й, и поми́луй мя́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Моли́твами, Го́споди, все́х святы́х и Богоро́дицы, ми́р тво́й да́ждь на́м, и поми́луй на́с, я́ко Еди́н Ще́др.
Сла́ва, и ны́не, Богоро́дичен: Небе́сных чино́в ра́дование, на земли́ челове́ков кре́пкое предста́тельство, Пречи́стая Де́во, спаси́ ны, и́же к Тебе́ прибега́ющыя: я́ко на Тя́ упова́ние по Бо́зе, Богоро́дице, возложи́хом.
Та́же: Ны́не отпуща́еши: Трисвято́е: По О́тче на́ш: Тропа́рь свято́му. Сла́ва: и ны́не, Богоро́дичный тропа́рь. Посе́м ектениа́. И отпу́ст.
В Неде́лю на повече́рии 
глаго́лет иере́й: Благослове́н Бо́г на́ш: Мы́ же: Ами́нь. Сла́ва Тебе́ Бо́же на́ш, сла́ва Тебе́. Царю́ Небе́сный: И про́чее обы́чно.
Та́же: Кано́н моле́бный пресвяте́й Богоро́дице, гла́с 1.
ПЕ́СНЬ 1
Ирмо́с: Твоя́ победи́тельная десни́ца, боголе́пно в кре́пости просла́вися: та́ бо безсме́ртне, я́ко всемогу́щая, проти́вныя сотре́, изра́ильтяном пу́ть глубины́ новосоде́лавшая.
Неизглаго́ланно зачала́ еси́ Бо́га, и па́че естества́ родила́ еси́, Влады́чице Пречи́стая, земны́я от прегреше́ний изме́ншаго. Те́мже молю́ Тя: мно́гих мя́ прегреше́ний изба́ви.
Пучи́ною погружа́емь, беда́ми грехо́в неизче́тных, и скорбе́й, но окормле́нием Твои́м си́льным, и моли́твою, Всенепоро́чная, к тишине́ Боже́ственней покая́ния напра́ви.
Сла́ва: Всея́ моея́ жи́зни Предста́тельнице, от бе́д мно́гих изба́ви мя́, да благода́рственный гла́с воспева́ю Ти́, Богоро́дице Чи́стая, и бу́дущия мя́ исхити́ му́ки.
И ны́не: Обстоя́тельная нахожде́ния, и напа́стей бу́рю утоли́, Ма́ти Всенепоро́чная, Изба́вителя и Зижди́теля и Бо́га на́шего, благода́ть спасе́ния и очище́ния ми́ подаю́щи.
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жься, препоя́ши мя́ с высоты́ си́лою, е́же вопи́ти Тебе́, Святы́й: Одушевле́нный Хра́ме⁷ неизрече́нныя сла́вы Твоея́, Человеколю́бче.
Виде́ние зра́ка Твоего́ Чи́стаго, а́нгелом у́бо сла́достно, челове́ком же е́сть спаси́тельно, духово́м же лука́вствия стра́шно: е́же ве́рою почита́юще и целу́юще, Богоро́дице, ду́шу просвеща́ем.
Кровьми́ из Тебе́ Де́вческими, пло́ть Свою́ обложи́ Соде́тель и Госпо́дь: Его́же моли́, Всенепоро́чная, растле́вша мя́ безме́стными дея́ньми, уще́дрити за неизрече́нную ми́лость.
Сла́ва: Жи́зни стяжа́в Тя́ Храни́тельницу, и сте́ну необори́му, и по кончи́не покро́в Тя́ обрести́, и Засту́пницу непобеди́му, к Бо́гу вводя́щу, и живо́т подаю́щу ве́чный, и сла́ву, Пренепоро́чная.
И ны́не: Зача́тие безсе́менно Чи́стая, и Рождество́ нетле́нно: Бо́г бо бе́ я́ве рожде́йся, челове́ческаго естества́ паде́ние призыва́я. Те́мже Богоро́дицу Тя́ и́стинную и су́щую воспева́ем.
ПЕ́СНЬ 4
Ирмо́c: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше свято́му, во спасе́ние на́ше и обновле́ние.
Неудержа́нное стремле́ние к злу́ влече́т мя́, де́йствием врага́, и обы́чаем лука́вым: помози́ ми, Влады́чице, да не до конца́ всепа́губный нападе́т на мя́, сме́ртию возбраня́я ми́ к покая́нию.
Все́ вре́мя живота́ моего́ ижди́х в блуде́х злы́х, и я́звах лю́тых, и ны́не веду́т смире́нную ду́шу мою́ си́х де́латели: Богороди́тельнице Де́во, помози́ ми.
Сла́ва: услы́ши гла́с мо́й боле́зненный Всенепоро́чная, и́же из глубины́ души́ привноша́ю стена́ньми, и разреше́ние пода́ждь ми́ долго́в, и́хже соде́ях окая́нный мы́слию, и нра́вом несмы́сленным.
И ны́не: Влады́чице ми́ра, Богоро́дице, помози́ ми, прелука́вый вра́г поглоща́ет мя́ зе́льне лю́тыми воспомина́нии и помышле́нии, я́же от Бо́га мя́ разлуча́ют. Не оста́ви у́бо мене́, ниже́ пре́зри.
ПЕ́СНЬ 5
Ирмо́с: Просвети́вый сия́нием прише́ствия Твоего́, Христе́, и освети́вый кресто́м Твои́м ми́ра концы́, сердца́ просвети́ све́том Твоего́ богоразу́мия, правосла́вно пою́щих Тя́.
Се́ гото́ву ко спасе́нию по́мощь стяжа́х, сего́ ра́ди Тебе́ припа́даю, и зову́ со слеза́ми: Богоро́дице, изба́ви мя́ от стре́л чужда́го, и бу́дущаго истяза́ния.
Ты́ кре́пость моя́, Ты́ похвала́ и ра́дование, и Храни́тельница ми́ еси́, и заступле́ние, и прибе́жище, и Предста́тельница Непобеди́ма, Пресвята́я Богоро́дице Де́во. Те́мже спаси́ раба́ Твоего́.
Сла́ва: Оскве́рншуюся окая́нную мою́ ду́шу страстьми́, окропле́нием Боже́ственныя Твоея́ моли́твы очи́сти, Богоро́дице Пречи́стая, подаю́щи спасе́ния Твоего́ све́тлую оде́жду.
И ны́не: В жи́зни мое́й тве́рдое ми́ окормле́ние еси́, треволне́ния избавля́ющи мно́гих обстоя́ний, и во исхо́де мое́м, молю́ Тя, предста́ни ми́ спаса́ющи, Ма́ти Христа́ Бо́га.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́, Бо́же на́ш: Ты́ бо кре́пость немощству́ющих и исправле́ние.
Безневе́стная Богороди́тельнице Пречи́стая, ру́ку Твою́ простри́ ми, и исхи́ти из глубины́ зо́л, я́же безу́мием исхода́таих мое́й души́ стра́стней преокая́нный.
Воста́ни, Чи́стая, на по́мощь рабу́ Твоему́, иму́щему наде́жду свою́ с Бо́гом, к Твоему́ заступле́нию непобеди́мому: да не вра́г возмо́г, во́змет и погуби́т мя́.
Сла́ва: Боля́щих Цели́тельницу, па́дающих воста́ние, согреша́ющих очище́ние, Богоро́дице, Тебе́ молю́, со слеза́ми припа́даю, и зову́ Ти: я́ко Сильна́, Сама́ мя спаси́ погиба́ющаго.
И ны́не: Поми́луй, Чи́стая, смире́нную мою́ ду́шу, предвари́ и восхи́ти, изъе́млющи ю́ от лука́ваго: тщи́тся бо в про́пасть посла́ти ю́ злы́х ра́ди, я́же ле́ность мно́гая соде́ла.
Та́же, Го́споди, поми́луй, три́жды. Сла́ва: и ны́не:
Седа́лен, гла́с 1. Подо́бен: Гро́б тво́й, Cпа́се:
Моли́твенницу ко Го́споду стяжа́хом Тя́ вси́, Чи́стая, и притека́ем в Це́рковь Твою́ Святу́ю, прося́ще по́мощи от Тебе́, Присноде́во: изба́ви у́бо на́с от бесо́вския зло́бы и муче́ния, и осужде́ния стра́шнаго, Тя́ блажа́щыя.
ПЕ́СНЬ 7
Ирмо́с: Тебе́ у́мную, Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́, во чре́ве Твое́м Всеце́л, хва́льный отце́в Бо́г, и препросла́влен.
Боже́ственная ски́ния, Влады́це, была́ еси́, я́ко заче́нши во чре́ве, и ро́ждши Сего́ пло́тию, Еди́на Непоро́чная. Те́мже на́с изба́ви страсте́й, и боле́зней, и скорбе́й, и долго́в: и́бо и́маши кре́пость и си́лу мно́гу.
Уста́ви Чи́стая, боле́знь нестерпи́мую, преокая́нныя моея́ души́, ра́дость ми́ и́стинную, Влады́чице, подаю́щи, реша́щи прегреше́ний мои́х мно́гих му́тную волну́: Ты́ бо ми́ еси́ прибе́жище и избавле́ние.
Сла́ва: Все́ на Тя́ упова́ние положи́х спасе́ния моего́: Тя́ бо стяжа́х по́мощь, и непобори́мь сто́лп, и утвержде́ние, и тве́рдости извеще́ние, и Тобо́ю Ца́рство получи́ти наде́юся, Влады́чице.
И ны́не: Восто́к Со́лнца была́ еси́ сла́вы, Влады́чице Чи́стая: Тобо́ю бо Явле́йся, вся́ свободи́ тьмы́ и неве́дения, и смра́дных прегреше́ний. Те́мже вопию́ Ти: вне́шния мя́ тьмы́ свободи́.
ПЕ́СНЬ 8
Ирмо́с: В пещи́ о́троцы Изра́илевы, я́коже в горни́ле добро́тою благоче́стия, чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Страсте́й смуще́ние лю́те оскорбля́ет ду́шу мою́, Богоро́дице: тишины́ же и ми́ра я́же Вино́вника, Чи́стая, и Пода́теля ро́ждши, в ми́рне устрое́нии соблюда́ющи, ти́хостныя мя́ испо́лни ра́дости и весе́лия.
Спасе́ния Хода́таица на́м яви́лася еси́, Богоро́дице, ро́ждшая Спа́са и Влады́ку вся́ческих. Те́мже молю́ Тя́: спасе́ния сподо́би смире́нную мою́ ду́шу, песносло́вити Тя́ ве́рно во вся́ ве́ки.
Сла́ва: Я́же Зижди́теля все́х и Бо́га неизглаго́ланно заче́нши, спаси́ мя от тли́, и вся́каго искуше́ния, и дава́й вопи́ти при́сно: благослови́те вся́ дела́ Го́спода, по́йте и превозноси́те Его́ во ве́ки.
И ны́не: Вся́ческих Зижди́теля и Бо́га родила́ еси́, Де́во, Его́же моли́, дарова́ти прегреше́ний очище́ние, и скорбе́й избавле́ние и напа́стей, и ве́чнаго огня́, и осужде́ния, славосло́вящым непреста́нно Твою́ сла́ву.
ПЕ́СНЬ 9
Ирмо́с: О́браз чи́стаго Рождества́ Твоего́, огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́, Богоро́дице, непреста́нно велича́ем.
Ма́ти Бо́жия Всенепоро́чная, ми́лостивную Твою́ утро́бу мне́ отве́рзи, и от у́ст мы́сленнаго во́лка изба́ви мя́, и́щущаго погуби́ти и растли́ти мя́: поми́луй, молю́ Тя, не возврати́ мене́ посра́млена раба́ Твоего́.
Всея́ моея́ жи́зни бу́ди Предста́тельница, и тве́рдое заступле́ние. И изба́ви мя́, Всечи́стая, мно́гих напа́стей и печа́лей, и враго́в языкобо́лия, но и огня́ ве́чнаго изба́ви мя́.
Сла́ва: Еди́на боля́щих посеще́ние: Еди́на па́дших исправле́ние, Влады́чице: Еди́на к Бо́гу Руководи́тельница и вхо́д: Еди́на Хода́таица ве́чных бла́г, поми́луй мя́ еди́наго, па́че все́х согреши́вшаго.
И ны́не: Приими́ мою́ сле́зную ны́не моли́тву, и пода́ждь ми́ оставле́ние согреше́ний, и мно́гих злы́х, я́же соде́ях, Богоро́дице, Всепе́тая Влады́чице: до конца́ бо погиба́ю от безме́рнаго отча́яния.
Та́же, Досто́йно е́сть: и про́чее обы́чно, и отпу́ст
Понедельник 
В понеде́льник у́тра 
по 1-м стихосло́вии, седа́льны умили́тельны. Гла́с 1:
В беззако́ниих зача́т е́смь а́з блу́дный, не сме́ю взира́ти на высоту́ небе́сную. Но дерза́я на человеколю́бие Твое́ зову́: Бо́же, очи́сти мя́ и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
А́ще пра́ведник едва́ спаса́ется, а́з где́ явлю́ся гре́шный? тяготы́ и зно́я дневна́го не понесо́х: но с нае́мники единонадеся́таго часа́ сопричти́ мя Бо́же, и спаси́ мя.
Сла́ва, и ны́не, Богоро́дичен: Пречи́стая Богоро́дице, я́же на небесе́х благослове́нная, и на земли́ славосло́вимая: ра́дуйся неве́сто неневе́стная.
По 2-м стихосло́вии седа́льны. Гла́с 1.
Подо́бен: Гро́б Тво́й Спа́се:
Объя́тия О́тча отве́рсти ми́ потщи́ся, блу́дне ижди́х мое́ житие́, на бога́тство неиждива́емое взира́яй щедро́т Твои́х Спа́се, ны́не обнища́вшее мое́ се́рдце не пре́зри. Тебе́ бо го́споди во умиле́нии зову́: согреши́х Ти́, спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Суди́ще Твое́ стра́шно, и су́д пра́веден, дела́ моя́ лю́та: но Ты́ Ми́лостиве, предвари́в мя́ спаси́, и му́ки свободи́, и изба́ви Влады́ко шу́их ча́сти, и сподо́би одесну́ю Тебе́ ста́ти Судие́ Пра́веднейший.
Та́же му́ченичен:
Сти́х: Ди́вен Бо́г во святы́х Свои́х, Бо́г Изра́илев.
Страда́ния похвало́ю, венце́в досто́инством, сла́внии страстоте́рпцы оде́яшася Тобо́ю Го́споди: терпе́нием бо ра́н, беззако́нных победи́ша, и си́лою Боже́ственною с Небесе́ побе́ду прия́ша. Те́х моли́твами и мене́ свободи́ от неви́димаго врага́ Спа́се, и спаси́ мя.
Сла́ва, и ны́не, Богоро́дичен: Упра́ви Чи́стая, окая́нную мою́ ду́шу, и уще́дри ю́ от мно́жества прегреше́ний, во глубину́ попо́лзшуюся поги́бели, Всенепоро́чная, и в ча́с мя́ стра́шный сме́ртный Ты́ исхити́ оглаго́лующих де́монов, и вся́кия му́ки.
И́ны седа́льны, егда́ стихосло́вится 3-я кафи́сма. Гла́с 1
Подо́бен: Гро́б Тво́й Спа́се:
Безу́мно от Тебе́ удали́вся Всеще́дре, блу́дно мое́ ижди́х житие́, рабо́таяй страсте́м безслове́сным всегда́: но приими́ мя а́нгелов моли́твами О́тче благоутро́бне, я́коже блу́днаго о́трока, и спаси́ мя.
Сла́ва, и ны́не, Богоро́дичен: Невеще́ственных во́инств преиму́щая Отрокови́це, и чи́ны небе́сныя превосходя́щая еди́на, досто́йную похвалу́ от ни́х прие́млеши Всечи́стая: но моли́ Сы́на Твоего́ со А́нгелы, е́же изба́витися мне́ от страсте́й мучи́тельства, Еди́ному осужде́нному.
Кано́н умили́тельный, его́же краестро́чие: Прегреше́ний мои́х скве́рну омы́й сло́ве. Творе́ние господи́на Ио́сифа. Гла́с 1.
ПЕ́СНЬ 1
Ирмо́с: Твоя́ победи́тельная десни́ца боголе́пно в кре́пости просла́вися: та́ бо безсме́ртне, я́ко всемогу́щая проти́вныя сотре́, изра́ильтяном пу́ть глубины́ новосоде́лавшая.
Грехо́в мои́х мно́жество, по мно́жеству Христе́ ми́лости Твоея́, молю́ся Ти́, потреби́, и помышле́ние обраще́ния ми́ да́руй: я́ко да Твою́ сла́влю я́же па́че ума́ благосты́ню.
Яви́лся еси́ за милосе́рдие щедро́т, на земли́ воплоща́емь Челове́к: те́мже па́че челове́ка Сло́ве Бо́жий, согреши́вша приими́ мя ны́не покая́нием к щедро́там Твои́м припа́дающаго.
Та́же му́ченичны: Умерщвле́ние подража́вше, Христа́ во́лею пострада́вшаго, всехва́льнии, и сме́рть, стра́сти претерпе́сте многови́дныя и сме́рть, присносла́внии. Те́мже безсме́ртное житие́ улучи́сте, му́ченицы.
Му́ченичен: О́гнь любве́ Боже́ственныя пресла́вно вну́трь нося́ще му́ченицы, огня́ не убоя́стеся: но те́плыми боле́зней преспе́янии многобо́жия вещество́ вся́кое попали́сте.
Богоро́дичен: Чи́нове безпло́тных с на́ми воспева́ют Тя́ Де́во Всепе́тая: необъиме́ннаго бо во чре́ве Твое́м воплоще́нна родила́ еси́, пребы́вши де́ва я́коже и пре́жде рождества́, Богоневе́сто.
Други́й кано́н безпло́тным, его́же краестро́чие: Пе́рвое А́нгелом пе́ние. Творе́ние господи́на Феофа́на. Гла́с 1.
ПЕ́СНЬ 1
Ирмо́с то́йже
Престо́лу предстоя́ще све́тло влады́чнему всесвяти́и А́нгели, Отцу́ собезнача́льна, и Того́ вели́каго сове́та А́нгела, сло́во ми́ вдохну́ти ва́с пою́щу, моли́теся. [Два́жды.]
Зерца́ла све́та богонача́льна, и трисо́лнечныя свещи́ сия́ние в себе́ прие́млющыя, по ели́ку пости́жно, а́нгельския чи́ны пе́рвее умы́слив, у́м Боже́ственный соста́ви.
Богоро́дичен: Украше́й я́ко Бо́г чинонача́лия вы́шних си́л, во утро́бу неискусобра́чную, Серафи́мов вы́шшу, всели́ся Твою́ Богоро́дице, и пло́ть непреме́нна бы́сть.
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жся, препоя́ши мя́ с высоты́ си́лою, е́же вопи́ти Тебе́, Святы́й: одушевле́нный хра́ме (свя́т одушевле́нный хра́м) неизрече́нныя сла́вы твоея́ человеколю́бче.
Возни́кни, гряди́, о душе́! И возопи́й Созда́телю Твоему́, та́йная твоя́ вся́ Ве́дущему, и покая́ния плоды́ покажи́: я́ко да поми́лует тя́ Ще́дрый Госпо́дь, и огня́ ве́чнаго изба́вит.
Очи́сти Еди́не Бла́же, очи́сти и спаси́ мя, я́ко мыта́рь со стра́хом зову́ Ти: мно́жеством грехо́в влеки́йся, и преклоня́емь е́смь тягото́ю прегреше́ний, и студа́ безме́рнаго исполня́яйся.
Му́ченичен: Му́дростию и ра́зумом и́стинным му́ченицы исполня́еми, е́ллинскую му́дрость обуи́ша, му́дростную же зло́бу погуби́ша, и кре́пко пострада́вше, досто́йне восприя́ша побе́ды венцы́, ра́дующеся.
Му́ченичен: Еди́ницу у́бо естество́м, страда́льцы, Тро́ицу же ли́цы испове́дающе, пре́лесть многобо́жную Боже́ственною ве́рою потреби́сте, и свети́льницы яви́стеся, все́х озаря́юще сердца́ луча́ми благода́тными.
Богоро́дичен: Свята́я Богоневе́сто Чи́стая, свя́то породила́ еси́, во святы́х почива́ющаго, Сы́на и Сло́ва Отцу́ собезнача́льнаго, освяща́ющаго о святе́м ду́се, и́же Того́ благоче́стно освяща́ющыя.
И́н Ирмо́с то́йже
Све́ту богоде́тельному Серафи́ми несре́дственно приближа́ющеся, и многогу́бо и́м насыща́еми, первода́тными я́ве сия́ньми перводе́льно све́тятся, и я́ко све́ти втори́и быва́ют, Божество́м обожа́еми. [Два́жды.]
А́нгельския све́тлости пе́ти усе́рдно жела́юще, я́же те́ми от Бо́га по́мощь подае́мую, ве́рнии про́сим ума́ чистото́ю, и пречи́стыми усты́, и да полу́чим си́х сия́ние.
Богоро́дичен: Ума́ пресу́щественнаго ви́дети сподобля́еми, я́ко ле́по, Гаврии́л Де́во Всенепоро́чная, ра́дованен гла́с принесе́ Тебе́, словесе́ зача́тие я́ве возвеща́я Ти́, и неизрече́нное рождество́ пропове́дая Твое́.
ПЕ́СНЬ 4
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше свято́му, во спасе́ние на́ше и обновле́ние.
Кому́ тя, душе́ моя́ окая́нная, уподо́блю, де́лающую лю́тая, и не творя́щую до́брых? обрати́ся, возопи́й тебе́ ра́ди обнища́вшему во́лею: Сердцеве́дче, уще́дри, и спаси́ мя.
Определи́вый покая́ние Спа́се обраща́ющымся, е́же ми́ пода́ждь Бла́же, пре́жде конца́ житию́ дая́ ми умиле́ние и воздыха́ние, я́ко блудни́це пе́рвее, облобыза́ющей но́зе Твои́ Влады́ко.
Му́ченичен: Во́д духо́вных испо́лншеся му́ченицы, воды́ жи́вы ре́ки яви́шася манове́нием Боже́ственным, и пре́лести изсуши́ша му́тныя Христе́ пото́ки ду́хом, и ве́рных мы́сли напои́ша.
Му́ченичен: Вельми́ подви́гшеся Боже́ственнии му́ченицы, огня́ бо и меча́, и лю́тых все́х претерпе́ша томле́ние. Те́х моле́ньми Сло́ве Бо́жий, превели́кия изба́ви му́ки ве́чныя, ве́рою пою́щыя Тя́.
Богоро́дичен: И́же дре́вле из Отца́ нерожде́нна Сы́н рожде́йся, рождество́ име́ ле́тное, из Тебе́ Де́во вопло́щься, ле́тную бра́нь земноро́дных отя́ти хотя́ Благоутро́бный, и́же дне́й и ле́т превы́ше Сы́й.
И́н Ирмо́с то́йже
Престо́ли пе́рвое исполня́юще удобре́ние, и Херуви́ми и Серафи́ми, Боже́ственными заря́ми, несре́дственно све́тятся, богоде́тельная священнонача́лия прие́млюще, ны́не пою́т: сла́ва си́ле Твое́й Го́споди. [Два́жды.]
Пою́т тричи́сленную Еди́ницу Божества́ тро́ическими свяще́ннии непреста́нными гла́сы, явля́юще Серафи́ми пречи́стое богосло́вия та́инство, и правосла́вней ве́ре науча́юще.
Богоро́дичен: И́же вся́кия тва́ри превы́шши разумева́емь, па́че ума́ живонача́льным зда́нием, вои́стинну на земли́ соверша́я чудеса́, де́вственными све́тлостьми, во Твое́ чи́стое чре́во всели́ся Пречи́стая.
ПЕ́СНЬ 5
Ирмо́с: Просвети́вый сия́нием прише́ствия Твоего́ Христе́, и освети́вый Кресто́м Твои́м ми́ра концы́, сердца́ просвети́ све́том Твоего́ богоразу́мия, правосла́вно пою́щих Тя́.
Впадо́х в тле́ние страсте́й, и бою́ся Твоего́ пра́веднаго суди́ща, пра́ведный Го́споди. Те́мже молю́ся Ти́: укрепи́ мя твори́ти де́лания блага́я, оправда́ющая мя́.
Безве́стная и та́йная се́рдца моего́ Ты́ ве́си, Бо́же мо́й, и Зижди́телю, и Го́споди, не осуди́ у́бо мене́ в ча́с суда́, внегда́ прии́деши суди́ти вся́ческим.
Му́ченичен: Святи́и причасти́вшеся огню́, разжже́ние показа́ху Боже́ственнаго своего́ любле́ния. Те́мже ороша́еми, ча́янием бу́дущих богоно́снии веселя́хуся.
Му́ченичен: Укрепля́еми благи́х наде́ждею му́ченицы, претерпева́ху растерза́ния удо́в терпели́вейше, и многоко́зненнаго, жи́лами свои́ми неосла́бленнаго терпе́ния, удави́ша.
Богоро́дичен: Вети́йствующая уста́ не возмо́гут, рождества́ Твоего́ неизрече́нное пове́дати чу́до, Богоневе́сто: Несказа́ннаго бо ражда́еши, и на объя́тиях но́сиши руко́ю содержа́щаго вся́ческая.
И́н Ирмо́с то́йже
Любо́вию Боже́ственною распала́еми, Госпо́дьствия, Вла́сти и Си́лы, чи́нове втори́и, немо́лчными усты́ богонача́льное песносло́вят еди́но Существо́ и си́лу.
Управля́ются арха́нгельстии чи́нове Ду́хом, и А́нгелов, и Нача́лов, со безчи́сленными во́инствы: еди́но триипоста́сное просвети́тельно Существо́ почита́ти све́тло учи́ми су́ть.
Богоро́дичен: Украси́лася еси́ па́че вся́каго а́нгельскаго благоле́пия, А́нгелов бо Творца́ заче́нши и Го́спода, Богома́ти Пречи́стая, воплоти́вшагося неизрече́нно от Твои́х крове́й, родила́ еси́.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́ Бо́же на́ш: Ты́ бо кре́пость немощству́ющих и исправле́ние.
Сы́й вра́чь Христе́, исцели́ стра́сти се́рдца моего́, и омы́й мя́ от вся́кия скве́рны, струя́ми Иису́се мо́й умиле́ния, да пою́ и велича́ю благоутро́бие Твое́.
Блудя́ща мя́ на путе́х поги́бели, и в ро́в согреше́ний впа́дающа мя́ обрати́ Христе́, и к незаблу́дным стезя́м наведи́ Твои́х честны́х оправда́ний, я́ко да сла́влю Тя́.
Му́ченичен: Ка́мение вои́стинну многоце́нное, ка́мением посыпа́еми, не отверго́шася ка́мене жи́зненнаго, ниже́ истука́нному ка́мению пожро́ша, сла́внии и венцено́сцы Госпо́дни му́ченицы.
Му́ченичен: Обно́вльше ду́шы ра́лом ве́ры му́ченицы, страда́ния кла́с Ду́хом Боже́ственным стори́чный возрасти́ша, и пи́щи блаже́нныя сподо́бишася.
Богоро́дичен: О́гненных слу́г О́гнь роди́вши, яви́лася еси́ Всенепоро́чная (си́х превы́ше) и тва́ри вся́кия перводе́льне, Пречи́стая Де́во преиму́щая, в жена́х благослове́нная богора́дованная.
И́н Ирмо́с то́йже
Чи́ни безпло́тных Го́споди, престо́лу предстоя́ще сла́вы Твоея́ Человеколю́бче, гла́сы а́нгельскими непреста́нными Тя́ почита́ют: ты́ бо кре́пость еси́ те́х Христе́, и пе́ние. [Два́жды.]
Лице́ Твое́ зря́ще А́нгели, добро́ту недомы́слимую, пребоже́ственное благоле́пие Твоея́ Боже́ственныя све́тлости, просвеща́ются: Ты́ бо те́х и све́т еси́ и ра́дование.
Богоро́дичен: Воплоти́ся, и́же пре́жде сы́й безпло́тное Сло́во, из Тебе́ Пречи́стая, вся́ческая во́лею творя́й, и безпло́тных во́инства приведы́й от небытия́, я́ко Всеси́лен.
ПЕ́СНЬ 7
Ирмо́с: Тебе́ у́мную Богоро́дице, пе́щь разсмотря́ем ве́рнии: я́коже бо о́троки спасе́ три́ превозноси́мый, ми́р обнови́, во чре́ве Твое́м всеце́л, хва́льный отце́в Бо́г, и препросла́влен.
Львы́ дре́вле Дании́л укроти́, сожи́тельницу име́яй доброде́тель: тому́ поревну́й, о душе́, и рыка́ющаго всегда́ я́ко льва́, и объя́ти хотя́ща тя́, е́же к Бо́гу взира́нием при́сно, безде́льна сотвори́.
Премно́жеством блуда́, Го́споди, ду́шу оскверни́х лю́те. Превосходя́щую у́бо Христе́ имы́й благосты́ню, приими́ я́ко блу́днаго, и пою́ща мя́ уще́дри: Препе́тый отце́в Бо́г, и препросла́влен.
Му́ченичен: Зако́ном Христо́вым благомо́щно укрепля́еми, беззако́нных сове́ты погуби́ша, непобеди́мии му́ченицы, зако́нно же сконча́вшеся, воспева́ху: Препе́тый отце́в Бо́г благослове́н еси́.
Му́ченичен: Богоза́рнии Госпо́дни му́ченицы, распала́еми све́том Тро́ическим, я́ве муче́ния тьму́, и пре́лести мглу́ разруши́сте, пою́ще: Препе́тый отце́в Бо́г, и препросла́влен.
Богоро́дичен: Зако́ни естества́ в Тебе́ обновля́ются: Законода́вца бо Христа́ кроме́ зако́н плотски́х ражда́еши, Всенепоро́чная, все́м избавле́ние законополага́юща пою́щым: Препе́тый отце́в Бо́г и препросла́влен.
И́н Ирмо́с то́йже
Безнача́льный Све́т ты́ еси́ Влады́ко, от Отца́ све́та возсия́вый, А́нгелов во́инства све́ты устро́ил еси́, зерца́ла прие́млюща, блиста́ние Твое́ незаходи́мое: Препе́тый отце́в Бо́г, и препросла́влен.
Ро́д челове́чь, и́же все́х Госпо́дь, приставле́ньми а́нгельскими я́ве спаса́еши: сия́ бо предста́вил еси́ все́м ве́рующым, и правосла́вно пою́щым Тя́, Препе́таго отце́в Бо́га, и препросла́влена.
Язы́к и у́м не мо́жет, Влады́ко, Твои́х чуде́с изрещи́, и де́л благоле́пное: Ты́ бо просвети́л еси́ вся́кое удобре́ние небе́сных си́л: препе́тый отце́в Бо́г, и препросла́влен.
Богоро́дичен: Из Тебе́, Чи́стая, Сы́н воплоти́ся, и́же пре́жде без ма́тере из отца́, и без отца́ е́же по на́м, на́с ра́ди бы́в. Ему́же ны́не слу́жат безпло́тных полки́, я́ко хвали́мому отце́в Бо́гу, и препросла́влену.
ПЕ́СНЬ 8
Ирмо́с: В пещи́ о́троцы изра́илевы, я́коже в горни́ле добро́тою благоче́стия, чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Изба́вителю мо́й благоутро́бне Христе́, ны́не одержа́щия мя́ мглы́ грехо́вныя, и вся́ких искуше́ний изба́ви зову́ща: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Егда́ хо́щеши приити́ Христе́ во сла́ве, суди́ти ми́ру, стоя́нию избра́нных Твои́х сопричти́ и мене́, вопию́ща и глаго́люща: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Му́ченичен: К земли́ Христо́ве святи́и му́ченицы преидо́сте: на земли́ бо вельми́ подви́гшеся, небе́сную жи́знь восприя́сте, пою́ще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Му́ченичен: Совле́кшеся те́ла тле́ннаго, во оде́жду безсме́ртия я́ко му́ченицы победоно́снии облеко́стеся во Христа́, с высоты́ взыва́юще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Богоро́дичен: Свяще́ннии Тя́ гла́си издале́ча провозвести́ша Пречи́стая, бы́ти Тебе́ ма́тери вся́ сотво́ршему Бо́гу. Ему́же пое́м: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
И́н Ирмо́с то́йже
Просвеще́нная и близосве́тная А́нгелов во́инства луча́ми трисо́лнечныя красоты́, ве́рнии подража́юще воспои́м: благослови́те вся́ дела́ Госпо́дня го́спода, по́йте и превозноси́те во вся́ ве́ки.
Я́ко исто́чник все́х до́брых, богонача́льнейшая приво́дит Боже́ственная си́ла све́ты вторы́я, Све́т пе́рвый прие́млющя и вопию́щя: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Ум пе́рвый и Соде́тель, преми́рныя умы́ а́нгельския, пресу́щественне соста́ви Себе́, я́ве приближа́ющыяся, и вопию́щыя: вся́ дела́ Госпо́дня Го́спода по́йте, и превозноси́те во вся́ ве́ки.
Богоро́дичен: Па́че сло́ва из Отца́ рожде́нна пре́жде ве́к, неизрече́нно воплоще́нна родила́ еси́ на́м Де́во Всенепоро́чная. Ему́же вопие́м: вся́ дела́ Госпо́дня Го́спода по́йте, и превозноси́те во вся́ ве́ки.
ПЕ́СНЬ 9
Ирмо́с: О́браз чи́стаго рождества́ Твоего́ огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́ Богоро́дице непреста́нно велича́ем.
Я́коже ханане́а зову́ Ти: поми́луй мя́ Сло́ве: ду́шу бо и́мам де́монскими нанесе́нии бе́дствующую, и безу́мно беззако́нная де́лающую, и нечу́вствующую Боже́ственнаго Твоего́ стра́ха, Долготерпели́ве.
Поста́ви Го́споди, на ка́мени повеле́ний Твои́х души́ моея́ но́зе, и безсту́дно запя́ти мя́ хотя́ща, запни́ зми́я, и изба́ви мя́ сего́ злоде́йства, я́ко бла́г и многоми́лостив.
Му́ченичен: Уже́ пре́жде му́ченицы, искуше́ний во́ду непостоя́нную, и ра́н лю́тых бу́рю, ко приста́нищу я́ве достиго́сте го́рняго Ца́рствия, Боже́ственныя тишины́ наслажда́ющеся.
Му́ченичен: Све́та невече́рняго му́ченицы светови́дни бы́ти сподо́бистеся, и в це́ркви перворожде́нных весели́теся, и со а́нгельскими ли́ки ра́дуетеся, с ни́миже Живода́вца о на́с моли́те.
Богоро́дичен: Но́сиши вся́ Нося́щаго, и дои́ши все́м пи́щу даю́щаго, ве́лие и стра́шно е́же па́че ума́ Твое́ та́инство, ковче́же честны́я святы́ни Де́во Богоро́дице. Те́мже Тя́ ве́рою ублажа́ем.
И́н Ирмо́с то́йже
Прича́стники неизрече́нныя сла́вы Твоея́, безпло́тныя умы́ Спа́се соста́вил еси́: и ны́не те́ми Твоя́ лю́ди сохрани́, Тебе́ ве́рою и любо́вию прибега́ющыя, да Тя́ Влады́ко непреста́нно велича́ем.
Да посыла́еши ми́рнаго А́нгела, соблюда́юща Вседержи́телю ста́до Твое́: ми́ра бо и любве́ Ты́ вино́вен, и богому́дренную ве́ру соблюда́юща, и вся́ е́реси Твое́ю си́лою разруша́юща.
Ве́сь сла́дость воспева́емый, небе́сную сла́достную све́тлость насади́ в це́рквах Твои́х Влады́ко, и благоче́стно да́ждь в состоя́ние, да Тя́ Спаси́теля непреста́нно велича́ем.
Богоро́дичен: Чи́ни а́нгельстии Пречи́стая, ны́не немо́лчно Твое́ рождество́ почита́ют: в чину́ бо стоя́т взира́юще, весе́лия Его́ насыща́ющеся, и Тя́ Богоро́дицу непреста́нно велича́ют.
Та́же: Досто́йно е́сть: Ектениа́ ма́лая, и свети́лен. Та́же псалмы́ обы́чныя.
На стихо́вне стихи́ры умили́тельны, гла́с 1:
И́н тя́ ми́р душе́ ожида́ет, и Судия́ хо́щет твоя́ обличи́ти та́йная и лю́тая. Не пребу́ди у́бо в зде́шних, но предвари́ вопию́щи Судии́: Бо́же очи́сти мя́, и спаси́ мя.
Сти́х: Испо́лнихомся зау́тра ми́лости Твоея́ Го́споди, и возра́довахомся и возвесели́хомся, во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я: и при́зри на рабы́ Твоя́, и на дела́ Твоя́, и наста́ви сы́ны и́х.
Не пренебрези́ мене́ Спа́се мо́й ле́ностию грехо́вною одержи́ма, воздви́гни мое́ помышле́ние к покая́нию, и Твоего́ виногра́да де́лателя иску́сна покажи́ мя: да́руй ми́ единагона́десяте часа́ мзду́, и ве́лию ми́лость.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Страстоте́рпцы Христо́вы, прииди́те лю́дие вси́ почти́м, пе́ньми и пе́сньми духо́вными, свети́льники ми́ра, и пропове́дники ве́ры, исто́чник приснотеку́щий, из него́же истека́ют ве́рным исцеле́ния: те́х моли́твами Христе́ Бо́же на́ш, ми́р да́руй ми́ру Твоему́, и душа́м на́шым ве́лию ми́лость.
Сла́ва, и ны́не, Богоро́дичен: Подо́бен: Небе́сных чино́в:
Святе́йшая святы́х все́х си́л, Честне́йшая всея́ тва́ри Богоро́дице Влады́чице ми́ра, спаси́ ны Спа́са ро́ждшая, от прегреше́ний тмори́чных и бе́д, я́ко блага́я, моли́твами Твои́ми.
Та́же, Бла́го е́сть: Трисвято́е. По О́тче на́ш: тропа́рь свято́му, и ектениа́, и отпу́ст. Ча́с 1– й, и коне́чный отпу́ст.
В понеде́льник блаже́нна, гла́с 1: 
Сне́дию изведе́ из рая́ вра́г Ада́ма: Кресто́м же введе́ Христо́с во́нь разбо́йника, помяни́ мя, Го́споди, вопию́ща, егда́ прии́деши во Ца́рствии Твое́м.
Блаже́ни и́згнани пра́вды ра́ди, я́ко те́х е́сть Ца́рство Небе́сное.
Умиле́ний исто́чник ми́ да́руй благоутро́бием Твои́м Христе́ Бо́же, вся́кия мя́ скве́рны зо́л безме́рных очища́ющий, и Ца́рствия Твоего́ Благоде́телю прича́стника мя́ сотвори́.
Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
А́нгел Твои́х чи́ны в моле́ние приво́дим Ти́ Христе́, спаси́, уще́дри на́с те́ми, я́ко пребла́г, вся́ презира́яй на́ша, я́же в ве́дении и не в ве́дении, прегреше́ния.
Ра́дуйтеся и весели́теся, я́ко мзда́ ва́ша мно́га на небесе́х.
Му́ченичен: Крове́й ва́ших святи́и тече́ньми, мы́сленнаго фарао́на потопи́сте я́ве: ны́не же источа́ете чуде́с то́ки, пучи́ну изсуша́ющыя неду́гов. Те́мже блажи́ми есте́.
Сла́ва: Отцу́ поклони́мся, и Сы́на славосло́вим, и Всесвята́го Ду́ха вси́ ве́рнии воспои́м, зову́ще и глаго́люще: Всесвята́я Тро́ице, спаси́ вся́ ны́.
И ны́не, Богоро́дичен: Ро́ждшая Све́т безле́тный, омраче́нную ду́шу мою́ при́сно де́монов прило́ги, световоди́ Пренепоро́чная, и огня́ бу́дущаго хода́тайствы Твои́ми свободи́.
В понеде́льник ве́чера 
на Го́споди воззва́х, стихи́ры, гла́с 1.
Подо́бен: Прехва́льнии му́ченицы:
Сти́х: А́ще беззако́ния на́зриши Го́споди, Го́споди кто́ постои́т? Я́ко у тебе́ очище́ние е́сть.
Все́ житие́ мое́ сра́мно изжи́х, Го́споди, со блудни́цами окая́нный, я́коже блу́дный умиле́нием зову́: О́тче Небе́сный, согреши́х, очи́сти и спаси́ мя, и не отри́ни мене́, самого́ себе́ от Тебе́ удали́вшагося, и безпло́дных ра́ди де́л ны́не обнища́вшаго.
Сти́х: И́мене ра́ди Твоего́, потерпе́х Тя́ Го́споди, потерпе́ душа́ моя́, в Сло́во Твое́, упова́ душа́ моя́ на Го́спода.
Обнища́в бога́т сы́й Христе́, челове́ки обогати́л еси́ безсме́ртием и све́тлостию. Те́мже обнища́вша мя́ сластьми́ жите́йскими, доброде́тельми обогати́, и с ни́щим Ла́зарем учини́ мя, бога́таго муче́ния изъима́я мя́ и гее́нны предлежа́щия ми́.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Зло́бою обогати́хся лю́те, и пи́щу возлюби́х, и в житии́ восприя́х блага́я Го́споди, и в гее́нну осужде́н бы́х: гла́днующий у́м мо́й, я́ко Ла́заря презре́х, пред враты́ Боже́ственных Твои́х дея́ний пове́ржен, уще́дри мя́ Го́споди.
И́ны стихи́ры предте́чи. Подо́бен: то́йже.
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Проро́че чу́дный, Христо́в Крести́телю и Предте́че, изсо́хшее се́рдце мое́ безме́стием, ре́ки сле́з приснотеку́щих сотвори́ пролия́ти моли́твами твои́ми: и молю́ тя, я́ко да спаса́емь тобо́ю многоболе́зненный, велича́ю тебе́ возвели́чившаго.
Сти́х: Хвали́те Го́спода вси́ язы́цы, похвали́те его́ вси́ лю́дие.
Проро́че блаже́нне, к тебе́ наде́жду мою́ всю́, и живо́т возлага́ю ча́яния моего́, и́же Христа́ крести́в Иису́са, бе́здну взе́млющаго ми́ра прегреше́ния. Того́ моли́ Иоа́нне, молю́ся ти́, се́рдце мое́ очи́стити, и спасти́ мя.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Пропове́дниче му́дре благода́ти, и́же все́м язы́ком покая́ние предвозвести́вый, всеокая́нней мое́й и ослепле́нной души́, Боже́ственный Предте́че, пребыва́ти в покая́нии благоволи́, и во́лю Госпо́дню де́яти всегда́, да ве́рою и любо́вию сла́влю тя́.
Сла́ва, и ны́не, Богоро́дичен: А́гнца, ми́ра всего́ взе́млющаго грехи́, Его́же превели́кий Предте́ча все́м пропове́да, с ни́м Де́во моли́, ко́злищ ча́сти яви́ти мя́ чу́жда в ча́с су́дный, и овца́м десны́м Его́ сочта́ти мене́ недосто́йнаго.
Та́же: Све́те ти́хий: Проки́мен дне́: И ектениа́. Посе́м: Сподо́би Го́споди в ве́чер:
На стихо́вне стихи́ры покая́нны. Гла́с 1:
Я́ко пучи́на мно́га прегреше́ний мои́х Спа́се, и лю́те погружа́юся согреше́ньми мои́ми, да́ждь ми́ ру́ку, я́ко Петро́ви, и спаси́ мя Бо́же, и поми́луй мя́.
Сти́х: К Тебе́ возведо́х о́чи мои́, живу́щему на небеси́, се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Я́ко в помышле́ниих лука́вых и в де́лех осуди́хся Спа́се, мы́сль мне́ да́руй обраще́ния Бо́же, да зову́ Ти: спаси́ мя Благоде́телю Благи́й, и поми́луй мя́.
Сти́х: Поми́луй на́с Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Е́же на суди́щи ва́ше испове́дание святи́и, де́монов оплева́ си́лу, и от пре́лести челове́ки свободи́. Те́мже и глава́м усека́емым, взыва́сте: да бу́дет Го́споди, же́ртва ду́ш на́ших благоприя́тна пред Тобо́ю, я́ко Тебе́ возлюби́вше, неради́хом о вре́менней жи́зни, Человеколю́бче.
Сла́ва, и ны́не, Богоро́дичен: Де́во Всепе́тая, ю́же в Тебе́ та́йну Моисе́й проро́ческима ви́де очи́ма, купину́ горя́щу и неопаля́ему: Божества́ бо о́гнь утро́бу Твою́ Чи́стая, не опали́. Те́мже мо́лим Тя́ я́ко Ма́терь Бо́га на́шего, ми́р испроси́ти ми́рови, и ве́лию ми́лость.
Та́же, Ны́не отпуща́еши: Трисвято́е. По О́тче на́ш: Тропа́рь и отпу́ст.
В понеде́льник на повече́рии 
кано́н пресвяте́й Богоро́дице. Гла́с 1.
ПЕ́СНЬ 1
Ирмо́с: Пе́снь побе́дную пои́м вси́ Бо́гу, сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Свяще́ние Пречи́стое ра́дуйся Де́во, а́нгелов украше́ние, и Прия́телище Ду́ха, Неве́сто Непоро́чная Отца́ Безнача́льна, и Ма́ти Сло́ва Бо́жия.
Цари́ца еси́, я́ко Царе́ва Дщи́, прозя́бши Богоро́дице Влады́чице, и Царя́ Бо́га ро́ждши пло́тию, и с Ни́м ца́рствуеши.
Сла́ва: Пое́т Рождество́ Твое́ Дави́д певе́ц, превоспева́ет же Иса́иа утро́бу Твою́ Пречи́стую, Мари́е Всечи́стая, христиа́нстии же лю́дие сла́вят рождество́ Твое́.
И ны́не: Пропове́дует Це́рковь рождество́ Твое́ Де́во Богоневе́сто, правосла́вными уче́нии, и вещьми́ Боже́ственными, образо́м бо воплоще́ния Сы́на Твоего́ покланя́ется.
ПЕ́СНЬ 3
Ирмо́с: Ка́мень, его́же небрего́ша зи́ждущии, се́й бы́сть во главу́ у́гла: то́й е́сть ка́мень, на не́мже утверди́ Це́рковь Христо́с, ю́же от язы́к искупи́.
Сла́ву де́вства иму́щи, облекла́ся еси́ благода́тию Ду́ха Свята́го, Пречи́стая Мари́е, я́вльшися Богоро́дица, но́вое та́инство и сокрове́нное: ка́ко бо Бо́га пло́тию ро́ждши де́вствуеши?
Де́ло, е́же соде́лал еси́ Го́споди, кто́ ска́жет? ю́же бо прокля́т в печа́лех роди́ти ча́да, сы́н показа́лся еси́ сея́, и ра́дуется же́нское па́дшее естество́ о Тебе́ Бо́зе Богоро́дицы ра́ди.
Сла́ва: Бу́ря прегреше́ний реши́тся ми́ру, Тобо́ю Пречи́стая Мари́е Богоро́дице Еди́на. Те́м Тя́, я́ко приста́нище спасе́ния иму́ще, восхваля́ем ве́рнии, пою́ще вели́чия Твоя́.
И ны́не: Воспе́т де́вству проро́ки дре́вле, роди́ти Тя́ Безле́тнаго в ле́та, и па́че сло́ва Сло́во, Еди́наго от Тро́ицы Христа́ Бо́га на́шего: Его́же це́рковь Ма́ти Чи́стая, почита́ет о́бразы.
ПЕ́СНЬ 4
Ирмо́с: Ду́хом прови́дя проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися, сла́ва си́ле Твое́й Го́споди.
Седмосве́тлое зерца́ло Боже́ственных проро́к многообра́зно пое́т образова́ния Твоя́: мы́ же де́лом зна́мения исхо́да Твоего́ восприе́мше, Богоро́дицу Тя́ вои́стинну, вещьми́ ви́дящи ве́руем.
Бо́жию Тя́ досто́йно Ма́терь, вои́стинну Де́во Чи́стая, чту́ще сла́вим мы́, сво́йственный принося́ще гла́с Тебе́, в зако́не и проро́цех пропове́данней: ра́дуйся Обра́дованная, Госпо́дь с Тобо́ю.
Сла́ва: Се́ Боже́ственная гора́, ю́же ви́де Авваку́м, доброде́телей се́нь су́щи я́ве, Богоро́дица просия́ в ми́ре, Е́юже дре́вле отсту́пльшии преступле́нием, а́бие Бо́гу прибли́жихомся.
И ны́не: Блаже́н язы́к, Препе́тая Чи́стая, и́же чести́ сподо́бися Рождество́ Твое́ ве́рно, правосла́вием и уче́нием и де́лы, и́стинне явля́я вся́ о́бразы воплоще́ния Сы́на Твоего́.
ПЕ́СНЬ 5
Ирмо́с: От но́щи у́тренююще, воспева́ем Тя́ Христе́ Бо́же, обнища́вшаго на́с ра́ди, и Кре́ст, и сме́рть пло́тию претерпе́вшаго.
Сокрове́нно та́йне явля́ше Тя́ купину́ Моисе́й, неопали́мую Богоро́дице Влады́чице: веще́ственная бо Твоя́ ложесна́ не опали́шася Божество́м.
Словесе́ Бо́жия Тя́ Ма́терь воспева́юще, Богоро́дице Чи́стая, слове́сное прино́сим цвету́щее дарова́ние Тебе́, о не́мже ра́доватися ве́руем.
Сла́ва: От скве́рных усте́н не отврати́ похвале́ния, Богоро́дице Пречи́стая: не́сть бо на земли́, и́же Тя́ по достоя́нию воспе́ти дерза́ет.
И ны́не: Еди́н е́сть во двою́ Существу́, И́же от Де́вы рожде́йся, я́ко Бо́г Неви́димый, и я́ко Челове́к, во́лею на́с ра́ди уподо́бивыйся челове́ком.
ПЕ́СНЬ 6
Ирмо́с: Проро́ка Ио́ну подража́я вопию́: живо́т мо́й Бла́же свободи́ из тли́, и спаси́ мя Спа́се ми́ра, зову́ща: сла́ва Тебе́.
Мы́сленный Тя́ све́щник Де́во, и седмосия́нный зри́т проро́к, показу́я я́ве Ду́ха де́йствия, блеща́щася в Тебе́.
Дре́во Ты́ яви́лася еси́ Де́во живоно́сное вои́стинну, плодо́м Твои́м льсти́ваго зми́я умори́вшее, челове́ком же живо́т ро́ждши Христа́ Бо́га.
Сла́ва: Не красна́ похвала́ от скве́рных усте́н Тебе́ прино́сится, Ма́ти Бо́га на́шего Чи́стая: но ви́ждь души́ моея́ жела́ние, и сие́ приими́.
И ны́не: Шата́ются беззако́ннии в молве́ го́рькаго неве́рия: егда́ то́кмо ви́дят правосла́вных собо́ры, лобыза́ющих Тво́й Де́во о́браз.
Го́споди поми́луй, три́жды. Сла́ва, и ны́не:
Седа́лен, гла́с 1. Подо́бен: Гро́б во́й:
Окорми́ Чи́стая, окая́нную мою́ жи́знь, и уще́дри Всенепоро́чная, ду́шу, попо́лзшуюся мно́гими прегреше́нии во глубину́ поги́бели, и в ча́с мя́ сме́ртный свободи́ клеве́щущих бесо́в, и стра́шнаго отве́та.
ПЕ́СНЬ 7
Ирмо́с: Су́щым в пещи́ отроко́м Твои́м Спа́се, не прикосну́ся, ниже́ стужи́ о́гнь. Тогда́ трие́, я́ко еди́неми усты́ поя́ху и благословля́ху, глаго́люще: благослове́н Бо́г оте́ц на́ших.
Преукраше́нна яви́ся доброде́тельми Богоневе́сто, сла́вою и че́стию де́вства: красне́йша бо благоле́пием добро́та Твоя́ вои́стинну, рачи́тель Госпо́дь Тебе́ приведе́ Ма́терь Боже́ственную Себе́.
Же́зл Чи́стая, пра́вости я́ве была́ еси́, же́зл Ца́рствия Пречестне́йший. Те́мже пло́д Бо́жия Словесе́ прозябла́ еси́, е́же и чу́до издале́ча Ааро́нов я́ве же́зл прообрази́.
Сла́ва: Теле́сными страстьми́ мно́гими оскверни́в те́ло же и сло́во и ду́шу, ка́ко Твою́ Чи́стая, доброде́телей воспою́ красоту́? недоуме́ю и устраша́юся: но Сама́ мне́ бу́ди Твои́ми моли́твами по́мощь.
И ны́не: Твоего́ Христе́ воплоще́ния чту́ соедине́ние, и сего́ о́бразу покланя́юся боголе́пно, я́ко Бо́г сы́й Предве́чный, от Де́вы бы́сть Челове́к Непреме́нен, Са́м во обою́ соверше́н.
ПЕ́СНЬ 8
Ирмо́с: Его́же ужаса́ются а́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
Боже́ственное свяще́ние, да воспое́тся Бо́жие, и́мже изба́вися ми́р от тли́. Воста́ните вси́ па́дшии иногда́: Мари́а бо роди́ Христа́ спасе́ние.
Пое́м Тя́ Пречи́стая, и Ма́ти Бо́жия: и кто́ не сла́вит Тя́ вои́стинну Благу́ю, су́щую наде́жду ду́ш на́ших; те́мже Пресвята́я, мольбу́ мою́ приими́.
Сла́ва: уясни́теся дне́сь пе́сньми ве́рнии: просла́вите а́нгели, и челове́цы вку́пе, я́ко диа́вол па́дает и отча́яние: Мари́а бо роди́ на́м наде́жду спасе́ния.
И ны́не: Не опису́йте Божества́, не лжи́те слепи́и: про́сте бо неви́димо и незри́тельно е́сть: пло́ти же о́браз вообразу́я, покланя́юся, и ве́рою сла́влю ро́ждшую Го́спода Де́ву.
ПЕ́СНЬ 9
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный, велича́ем вси́ я́ко Ма́терь Бо́га на́шего Чи́стую.
Ра́дуйся Мари́е, вели́кое всея́ тва́ри чу́до. Ра́дуйся дщи́ у́бо Дави́дова, Госпо́дня же Ма́ти. Ра́дуйся пе́ние Гаврии́лово. Ра́дуйся прибе́жище и утвержде́ние, и по́мощь все́м Пресвята́я, су́щым на земли́ гре́шником.
Пое́т Ду́хом Боже́ственным, и воспева́ет благода́рственную пе́снь, Иоаки́м чу́дный, и Боже́ственная А́нна, я́ко ви́дяше на земли́ Ма́терь Созда́теля, Ю́же роди́ша Дще́рь Мари́ю: Ея́же моли́твами все́х спаси́ на́с я́ко Бо́г.
Сла́ва: О Пресвята́я Де́во Ма́ти Бо́га Вы́шняго! Твое́ рождество́ на земли́ спасе́ние яви́ся гре́шным и смире́нным: о Тебе́ бо спасо́хомся ве́ровавше, но спаса́еши мя́ и ны́не, и во вся́ ве́ки жи́зненныя.
И ны́не: Воплоще́нна Сло́ва, но Непрело́жна ве́м. Те́мже воспева́ю Его́ ве́рно, во Двою́ у́бо Существу́, Ипоста́си же Еди́ней: Его́же вои́стинну я́ко Бо́га и Челове́ка пропове́дая, пе́снь соверша́ю.
Та́же, Досто́йно е́сть: И покло́н. Трисвято́е. И про́чее обы́чно: и отпу́ст.
Вторник 
Во вто́рник у́тра по ексапсалме́х 
на Бо́г Госпо́дь, тропа́рь свято́му, а́ще и́мать. Сла́ва, и ны́не, Богоро́дичен, по гла́су тропаря́. А́ще ли ни́, глаго́лем тропа́рь дне́. Сла́ва, и ны́не, Богоро́дичен его́.
По 1-м стихосло́вии седа́льны покая́нны. Гла́с 1:
В беззако́ниих зача́т е́смь а́з блу́дный, не сме́ю взира́ти на высоту́ небе́сную. Но наде́яся на человеколю́бие Твое́ зову́: Бо́же, очи́сти мя́ гре́шнаго, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
А́ще пра́ведник едва́ спаса́ется, а́з же гре́шный где́ явлю́ся, тяготы́ и ва́ра дневна́го не поне́сший? но с нае́мники единонадеся́таго часа́ сопричти́ мя, Бо́же, и спаси́ мя.
Сла́ва, и ны́не, Богоро́дичен: Без ма́тере на небеси́, па́че смы́сла и слы́шания, на земли́ без отца́ родила́ еси́. того́ Богоро́дице моли́, спасти́ся душа́м на́шым.
По 2-м стихосло́вии, седа́лен. Гла́с 1:
Объя́тия О́тча отве́рсти ми́ потщи́ся, блу́дно мое́ ижди́х житие́, на бога́тство неиждива́емое взира́я щедро́т Твои́х Спа́се, ны́не обнища́вшее мое́ да не пре́зриши се́рдце, Тебе́ бо, Го́споди, умиле́нием зову́: согреши́х, о́тче, на Не́бо и пред Тобо́ю, спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Бога́тство И́овлево зря́ доброде́телей, подкопа́ти и укра́сти ко́зньствоваше, и́же пра́ведных вра́г, и разори́ сто́лп теле́сный, сокро́вища же не укра́де духо́внаго, обре́те бо вооруже́ну непоро́чнаго ду́шу: мене́ же и обнажи́в плени́. Предвари́в у́бо пре́жде конца́, изба́ви мя́ от льсти́ваго, Спа́се, и спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Я́ко до́брии во́ини, единому́дренно ве́ровавше, преще́ния мучи́телей не убоя́стеся святи́и. приидо́сте усе́рдно ко Христу́ взе́мше честны́й кре́ст, и сконча́вше тече́ние, с небесе́ побе́ду прия́сте. Сла́ва укре́пльшему ва́с: сла́ва венча́вшему вы́: сла́ва де́йствующему ва́ми все́м исцеле́ния.
Сла́ва, и ны́не, Богоро́дичен: Отча́яние ниневи́тское предвари́л еси́, возвеще́нное запреще́ние мимоводя́, и гне́в победи́ ми́лость Твоя́ Го́споди, умилосе́рдися ны́не на лю́ди и ста́до Твое́: дла́нию держа́вною враги́ на́шя низложи́, моли́твами Богоро́дицы да́руй на́м ми́лость Твою́.
По 3-м стихосло́вии, седа́льны, гла́с 1.
Подо́бен: Гро́б Тво́й:
В разбо́йники впадо́х помышле́ньми, и окрадо́хся умо́м, и уязви́ша мою́ ду́шу грехми́, и лежу́ неисце́лен, Иису́се Многоми́лостиве: но возле́й предте́чи моли́твами Твою́ ми́лость, и лю́тыя я́звы души́ моея́ исцели́.
И́же дре́вле струя́ми иорда́нскими крести́вый, Иоа́нне, очище́ние всего́ ми́ра, мно́гими мя́ погружа́ема прегреше́ньми востягни́ и омы́й от вся́кия скве́рны, человеколю́бца всегда́ моля́, я́ко хода́тай благоприя́тен.
Сла́ва, и ны́не, Богоро́дичен: Безневе́стная чи́стая Богоро́дице Де́во, еди́на ве́рным предста́тельнице и покро́ве: бе́д и скорбе́й и лю́тых обстоя́ний все́х изба́ви, на Тя́ упова́ние отрокови́це иму́щих: и ду́шы на́шя спаси́ Боже́ственными моли́твами Твои́ми.
Кано́н покая́нен, его́же краегране́сие си́це: Приими́ христе́ моле́ние мои́х слове́с: Творе́ние Ио́сифово, Гла́с 1.
ПЕ́СНЬ 1
Ирмо́с: Пе́снь побе́дную пои́м вси́ Бо́гу: сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Порабоща́емь страстьми́ греха́, припа́даю Ти́ Го́споди, я́ко да яви́ши мя́ от си́х свобо́дна, сла́вяща приле́жно Твою́ благосты́ню.
Уязви́хся окая́нный грехо́вным копие́м, и умро́х, и зря́ мя лежа́ща вра́г весели́тся: и́же воскреша́яй ме́ртвыя, оживи́в спаси́ мя.
Му́ченичен: Ли́цы просла́вишася страда́льцев, честны́ми у́ды свои́ми Христа́ просла́вльше, пло́ть поноси́вша, и страсте́й ра́ди тле́ние потре́бльшаго.
Му́ченичен: Столпы́ и забра́ла благоче́стия сла́внии му́ченицы, прило́гми вра́жиими непрекло́нни пребы́ша. Те́х моли́твами Бо́же, уще́дри все́х на́с.
Богоро́дичен: Я́ко престо́л огнезра́чный, Де́во но́сиши зижди́теля, я́ко одушевле́н черто́г и кра́сная пала́та Царя́ вмеща́еши, бы́вша е́же есмы́, кроме́ измене́ния и смеше́ния.
И́н кано́н свято́му вели́кому проро́ку Иоа́нну Предте́чи, его́же краегране́сие: Гла́с услы́ши вопию́щих Ти́ блаже́нне.
Гла́с 1. Ирмо́с то́йже
Гла́с бы́л еси́ сло́ва блаже́нне, те́мже гла́сы на́шя, я́же тебе́ твори́м, приими́ Предте́че, свобожда́я на́с от злы́х хода́тайством твои́м.
Я́ко у́тро, я́ко со́лнце возсия́в, просвеща́еши концы́ и помрача́еши ду́хи лука́выя. Те́мже мра́к от ду́ш на́ших отжени́.
Ме́ртвым живо́т на́ш приходя́щ, пропове́дал еси́ Предте́че. Те́мже умерщвля́ющыя мя́ стра́сти умертви́, и покажи́ блаже́нне, Боже́ственныя све́тлости прича́стника.
Богоро́дичен: Еди́на безле́тнаго сы́на в ле́то ро́ждши, воплоща́ема, Пречи́стая Влады́чице, вселе́тныя преокая́нныя моея́ души́ стра́сти исцели́.
ПЕ́СНЬ 3
Ирмо́с: Ка́мень, его́же небрего́ша зи́ждущии, се́й бы́сть во главу́ у́гла: то́й е́сть ка́мень, на не́мже утверди́ Це́рковь Христо́с, ю́же от язы́к искупи́.
Ви́ждь мою́ не́мощь оболки́йся в ню́, ви́ждь души́ моея́ лю́тое безъобра́зие, и вонми́ гла́су моему́, Христе́ многоми́лостиве, и претвори́ сея́ неле́поту во благообра́зие, Спа́се.
Спасы́й Иису́се блу́днаго, спаси́ мя еди́наго Твоя́ спаси́тельныя престу́пльша зако́ны, и вся́кий гре́х безслове́сно сконча́вша, и отведе́на помышле́ньми от Тебе́ бла́же, чу́жда мя́ творя́щими.
Му́ченичен: Чи́ни безпло́тных, святи́и, ва́шему му́жеству вои́стинну удиви́шася, ка́ко на суди́щи стра́ждуще пресла́вно, и па́дающе те́лом, безпло́тныя вся́ враги́ Боже́ственною си́лою низверго́сте?
Му́ченичен: Еще́ ра́н кровьми́ очервле́ни, еще́ крове́й ка́плями страстоно́сцы облива́еми, го́сподеви предста́сте ра́дующеся, безсме́ртному Царю́, я́ко победоно́сцы венчава́еми.
Богоро́дичен: Родила́ еси́, его́же оте́ц роди́ пре́жде все́х ве́к. Пита́ла еси́ пита́теля, иску́са му́жеска не све́дущи. Пресла́вно чу́до, но́вое та́инство Богоблагода́тная: те́мже вся́ка душа́ ве́рных сла́вит Тя́.
И́н Ирмо́с то́йже
От непло́дове и неражда́ющия Предте́че свяще́нно прозябы́й, яви́лся еси́ плодоно́сен де́ланий Боже́ственных. Те́мже се́рдце мое́ вся́чески непло́дствующее, благопло́дно сотвори́ до́брым: я́ко да ве́рно всегда́ прославля́ю тя́.
Хле́бом небе́сным утверди́ мое́ се́рдце блаже́нне, разсла́бленное лука́выми мы́сльми, и да́ждь ми́ усе́рдно твори́ти хоте́ния всеще́драго Бо́га: я́ко да ве́рно присносла́влю тя́.
Ми́ра грехи́ взе́млющаго А́гнца пропове́дал еси́ блаже́нне проро́че: грехо́в мои́х тя́жкое бре́мя облегчи́, молю́ся, умиле́ние ми́ подая́, скве́рны страсте́й очища́ющее.
Богоро́дичен: В всего́ Ада́ма облече́ся из Тебе́, Богоро́дице, всеплотоно́сно произше́дшее сло́во: того́ у́бо моли́ Богоро́дице, изба́вити на́с от напа́стей вся́ческих, и огня́ ве́чнующаго.
ПЕ́СНЬ 4
Ирмо́с: Ду́хом прови́дя, проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися: сла́ва си́ле Твое́й, Го́споди.
Е́же ми́ да́л еси́ Христе́ бога́тство, расточи́х зле́ скончава́я безме́стная, и бы́х на́г, облече́н в дела́ безче́стия. Те́мже вопию́ Ти: оде́ждею мя́ украси́ пе́рвою, Боже́ственною мя́ умиля́я благода́тию.
Низведо́хся безу́мием, и падо́хся лю́те, и на земли́ лежу́ неисце́льно боля́й, воздви́гни мя́ па́дших воста́ние, и на ка́мени спаси́тельнаго покая́ния утверди́ Христе́, се́рдце мое́.
Му́ченичен: На кре́ст вознесе́нному Христу́ подо́бящеся, прие́млюще ра́ны веселя́хуся вку́пе страстоте́рпцы, и кро́вными ту́чами многобо́жия уста́виша ту́чы, струи́ исцеле́ний источа́юще.
Му́ченичен: Преплы́вше немо́кренно му́к зе́льство, и го́рькое волне́ние, Боже́ственнии страда́льцы, окормле́нием спасе́ния наде́жды, и к вы́шнему устреми́шася приста́нищу, вся́каго весе́лия исполня́еми.
Богоро́дичен: Удиви́шася зря́ще Тя́ а́нгельская во́инства, ка́ко неви́димый зра́ком, по на́м из Тебе́ ви́димь бы́сть, Де́во Богороди́тельнице: Его́же моли́ спасе́ния сподо́бити все́х, ве́рою Тя́ сла́вящих.
И́н Ирмо́с то́йже
Истка́в спасе́ния ри́зу себе́, во обнаже́нии теле́снем Госпо́день крести́телю, обнаже́ннаго от вся́каго благотворе́ния, облецы́ мя, молю́ся, пра́вды и весе́лия оде́ждею.
Ка́плю спасе́ния одожди́ мне́ Предте́че, истаява́ему разждиза́нием по́хотей, погрузи́вый во струя́х Иорда́нских сла́дости пото́ка, Иису́са Жизнода́вца: я́ко да по до́лгу тя́ сла́влю.
Ни а́нгел, ни хода́тай Спасе́ на́с, но са́м Госпо́дь прише́дый на зе́млю: ему́же пра́выя пути́ угото́вал еси́ блаже́нне. Его́же ны́не моли́, показа́ти ми́ стезю́, к Ца́рствию наставля́ющую.
Богоро́дичен: Хра́м освяще́н яви́лася еси́ Бо́жий, в Тя́ все́льшагося Де́во па́че ума́: Того́ моли́ грехо́вных скве́рн на́с очи́стити, я́ко да хра́м яви́мся и вселе́ние Боже́ственнаго Ду́ха.
ПЕ́СНЬ 5
Ирмо́с: Тво́й ми́р да́ждь на́м, Сы́не Бо́жий, ино́го бо ра́зве Тебе́ Бо́га не зна́ем, и́мя Твое́ имену́ем, я́ко Бо́г живы́х и ме́ртвых еси́.
Испо́лнихся грехопаде́ний мно́гих и лю́тых, Влады́ко ще́дрый и долготерпели́вый: уще́дри мя́ осужде́ннаго, и не отве́ржи мене́ от лица́ Твоего́.
Мытаря́ оправда́л еси́ Христе́ воздохну́вша, тому́ у́бо и а́з подо́бяся, бию́ в пе́рси, и зову́ Ти: очи́сти мя́ еди́не Благоутро́бне и Ще́дрый.
Му́ченичен: Святи́и Твои́, Го́споди, свети́ла непреле́стная яви́шася, пре́лести отгоня́юще но́щь глубо́кую, и просвеща́юще вселе́нную всю́ чуде́сными светлостьми́.
Му́ченичен: Я́ко пречестно́е ка́мение, Тебе́ ка́мене живо́тнаго, Влады́ко, возлю́бльше му́ченицы му́ками валя́еми, зда́ние вся́ко низверго́ша пре́лести.
Богоро́дичен: Во двою́ во́лях еди́наго от Пресвяты́я Тро́ицы родила́ еси́ Всенепоро́чная, нося́щаго еди́ну ипоста́сь: его́же приле́жно моли́ все́м спасти́ся на́м.
И́н Ирмо́с то́йже
В пусты́ню всели́вся Предте́че Христо́в, я́коже дре́вле Илиа́: те́мже се́рдце мое́ опусте́вшее прегреше́ньми, прилежа́нием Боже́ственным утверди́ всеблаже́нне.
Я́ко сто́лп непрело́жен, и забра́ло ве́рных бы́в, вели́кий Христо́в Предте́че, помышле́ние мое́ коле́блемо козньми́ льсти́ваго непрело́жно покажи́.
Ме́ртвым благовести́ся све́т, и́же от све́та возсия́вый на земли́, гла́сом твои́м блаже́нне, и су́щии во тьме́ просвети́хомся: те́мже просвети́ мя лю́те омраче́ннаго.
Богоро́дичен: Цари́цу Де́ву Тя́ пропове́дает Дави́д, Пречи́стая, Чи́стую: те́мже молю́ Тя, Небе́снаго мя́ Ца́рствия сотвори́ насле́дника, да ублажа́ю Тя́.
ПЕ́СНЬ 6
Ирмо́с: Проро́ка Ио́ну подража́я, вопию́: живо́т мо́й, Бла́же свободи́ из тли́: и спаси́ мя, Спа́се ми́ра, зову́ща: сла́ва Тебе́.
Сокруши́шася ко́сти окая́нныя моея́ души́, и тягото́ю сляко́хся мно́гих сласте́й: но помози́ ми Христе́, еди́не все́м помога́ние.
В пучи́ну лю́тых, и бу́рю страсте́й впадо́хся, вопию́ Ти всеси́льне Христе́: возведи́ мя кре́пкою Твое́ю руко́ю, и спаси́ мя.
Му́ченичен: Тьма́ми избра́нных, мно́жество святы́х страстоте́рпец, тьмы́ мы́сленных попра́ша враго́в, и совокупи́шася тьма́м небе́сных умо́в.
Му́ченичен: Изсуши́вше глубину́ безбо́жия страда́льцы, пото́к сла́достный насле́довасте. Те́мже изсуши́те разлия́ния греха́ моего́.
Богоро́дичен: Свяще́ния се́нь явле́нная Мари́е, еди́ну оскверне́нную сластьми́ окая́нную мою́ ду́шу освяти́, и Боже́ственней сла́ве прича́стника мя́ сотвори́.
И́н Ирмо́с то́йже
И́же покая́ние на земли́ пропове́давый крести́телю, покая́ния ми́ пути́ наставля́ющыя мя́ к све́ту покажи́, и от про́пасти пре́лести изба́ви.
Я́ко бе́здну во струя́х ре́чных погрузи́в, бе́здну изсуши́ мои́х страсте́й, подая́ ми сле́з исто́чник, Предте́че, пропове́дниче Христо́в.
От неду́г душе́вных, и страсте́й плотски́х, жития́ напа́стей, и вся́ких искуше́ний и скорбе́й спаси́ мя, Госпо́день Предте́че.
Богоро́дичен: Ма́терь Бо́жию и до́брую в жена́х, молю́ Тя приле́жно, не пре́зри мене́ чи́стая, но уще́дри, и от вся́каго вре́да це́ла соблюди́.
ПЕ́СНЬ 7
Ирмо́с: Су́щым в пещи́ отроко́м Твои́м Спа́се, не прикосну́ся, ниже́ стужи́ о́гнь. Тогда́ трие́, я́ко еди́неми усты́ поя́ху и благословля́ху, глаго́люще: благослове́н Бо́г Оте́ц На́ших.
Терпе́нию извы́че И́ов, и пребы́сть все́ми прило́ги лука́ваго непреклони́мь, я́коже сто́лп до́блественный. Сему́ ревну́й всегда́ о душе́, и ника́коже уныва́й в лю́тых.
Теле́сными победи́хся сластьми́, и бы́х безслове́сен, сы́й слове́сен: сло́ве Бо́жий, и́же сло́вом блудни́цу спасы́й, спаси́ мя окая́ннаго, да пою́ благословя́ Твою́ благосты́ню.
Му́ченичен: Изба́влени му́ченицы му́дрии кро́вию, пло́тию пострада́вшаго на́с ра́ди, за него́же усе́рдно изво́листе излия́ти своя́ кро́ви: те́мже непреста́нно с ни́м ца́рствуете.
Му́ченичен: Назда́нием страда́льчеств свяще́нных пала́та яви́стеся му́дрии, в не́йже ра́достно Христо́с почи́л е́сть, еди́н Ца́рь и Госпо́дь, и́же ко оби́телем небе́сным приведы́й ва́с.
Богоро́дичен: От родо́в Тя́ все́х Христо́с Всепе́тая, еди́ну изво́ли Себе́, я́ко честну́ю и чи́стую в жили́ще: и из Тебе́ я́ко со́лнце возсия́в, зе́млю всю́ просвети́.
И́н Ирмо́с то́йже
Я́ко ве́тхому и но́вому бы́в преизя́щный сла́вный хода́тай Крести́телю, хода́тайствуй, обетша́вшаго грехми́ всего́ обнови́ти мя́, обнови́теля вся́ческих моля́ Иису́са.
Законополага́я покая́ние на земли́ яви́лся еси́ Предте́че Христо́в и Крести́телю, его́же соверши́ти все́х укрепи́ моли́твами твои́ми, я́ко да изба́вимся от безме́рных зо́л, я́же согреша́ем при́сно.
Ты́ те́сный проше́л еси́ пу́ть, воздержа́ние вся́ко проходя́ Му́дре, и широто́ю боговиде́ний све́тлых ве́сь озари́вся: и́хже наслади́тися и на́м да́руй, Христа́ моля́.
Еди́но естество́ Тро́ицу ве́рнии сла́вим, безнача́льнаго Отца́, и Сы́на, и Ду́ха а́бие, еди́но ца́рствующее существо́, еди́но госпо́дьство, еди́но нача́ло, и живо́т животворя́щий на́с.
Богоро́дичен: Мольбу́ Пречи́стая, Бо́гу принеси́, я́ко да пре́зрит на́ша прегреше́ния, и безчи́сленныя грехи́, и ве́чнаго свободи́т на́с огня́ му́чащаго.
ПЕ́СНЬ 8
Ирмо́с: Его́же ужаса́ются А́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
На́га мя́ соде́ла вся́ческих доброде́телей зми́й льсти́вый злы́м сове́том: ри́зою доброде́телей украси́ мя ны́не, обнажи́вый Спа́се мо́й сего́ зло́бы.
Хотя́й приити́ суди́ти ро́ду челове́ческому, судие́ пра́ведный, в ча́с стра́шный, осужде́на су́ща не посли́ мене́ во о́гнь гее́нский, но уще́дри и спаси́ мя.
Му́ченичен: Ва́с всехва́льнии Госпо́дни страда́льцы, ни ско́рбь, ни беда́, ни ме́чь, ниже́ о́гнь возмо́же разлучи́ти отню́д от любве́ Христо́вы, благоутро́бия ра́ди ва́с возлюби́вшаго.
Му́ченичен: Пло́тию соплета́еми безпло́тному врагу́, того́ низложи́сте до́блии страда́льцы и ны́не со безпло́тными сликовству́ете, исцеля́юще стра́сти ду́ш же и теле́с.
Богоро́дичен: Я́ко цве́т во удо́лиих жития́ Тя́ обре́т, в Тя́ всели́ся, и́же все́х сади́тель, воня́ми доброде́телей и чистоты́ ны́не благоуха́яй на́с, Богороди́тельнице.
И́н Ирмо́с то́йже
Еди́н па́че все́х согреши́х на земли́ ро́ждшихся, еди́н бы́х престу́пник Твои́х зако́нов Го́споди: те́мже Предте́чи ра́ди уще́дри и спаси́ мя.
А́нгел нра́вы яви́лся еси́ крести́телю Иоа́нне, сове́та вели́каго А́нгела пропове́даяй конце́м: те́мже Тя́ пе́сньми сла́вим во вся́ ве́ки.
Во главу́ усе́чен бы́л еси́ без пра́вды Блаже́нне, погрузи́вый главу́ Христо́ву в вода́х. Укрепи́ все́х на́с моли́твами Твои́ми, главу́ попира́ти льсти́ваго вои́стинну губи́тельную.
Богоро́дичен: Изба́ви мя́ безме́стных грехо́в, и пла́меннаго томле́ния, и тьмы́ му́чащия, скре́жета зу́бнаго, и че́рвия, Де́во, еди́на Предста́тельнице ро́ду челове́ческому.
ПЕ́СНЬ 9
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный. Велича́ем вси́ я́ко Ма́терь Бо́га на́шего Чи́стую.
Се́ вре́мя покая́ния и чи́ста де́лания, се́ де́нь, све́тла соде́лай дела́: бежи́ тьмы́ страсте́й, отжени́ со́н зла́го уны́ния душе́ моя́, я́ко да бу́деши Боже́ственнаго све́та прича́стна.
Я́ко мыта́рь воздыха́ю, я́ко блудни́ца слезю́, и я́ко разбо́йник вопию́ Ти: помяни́ мя Ще́дре: и я́ко блу́дный сы́н взыва́ю: согреши́х, припа́даю ти́ я́ко ханане́а: ми́лостиве, не пре́зри мене́ Христе́.
Му́ченичен: Теле́сным страсте́м, и душе́вным сокруше́нием, яви́стеся вои́стинну вра́чеве: преда́вше телеса́ к ра́нам терпели́вно, и к сме́рти ну́жней, прехва́льнии страда́льцы госпо́дни: сего́ ра́ди ублажа́етеся при́сно.
Му́ченичен: Со́лнечнаго сия́ния облиста́ мно́жае терпе́ние прему́дрых Христо́вых страстоте́рпец, те́мже нача́льника тьмы́ я́ве погуби́ благода́тию, и разруши́ безбо́жия но́щь, и сердца́ просвети́ ве́рных.
Богоро́дичен: Просвети́тельными сия́ньми возсия́вшаго сло́ва, от свята́го Твоего́ чре́ва Богоро́дице Де́во, и озари́вшаго земли́ концы́, просвети́ ду́шу мою́ сласте́й че́рностию омраче́нную, и ле́ностию страсте́й, да ве́рою Тя́ воспева́ю.
И́н Ирмо́с то́йже
Се́ свети́льник сия́я су́щым во тьме́ жития́, се́ доброглаго́ливая ла́стовица, ве́сну все́м возвеща́ющая, Христо́в вели́кий Предте́ча, хода́тай ве́тхому и но́вому: его́же моли́твами да сохрани́мся при́сно.
Я́ко жениху́ тя дру́га ны́не предлага́ю моли́твенника, име́яй мно́жество грехо́в, и вопию́ ти Крести́телю: отсече́ние ми́ долго́в, преблаже́нне, пода́ждь, и возжзи́ души́ моея́ свети́льник уга́сший ле́ностию до конца́.
Со безпло́тными А́нгелы, с честны́ми Апо́столы, со страстоте́рпцы свяще́нными, и со проро́ки Предте́че, преблага́го Бо́га моли́ всегда́, улучи́ти на́м бла́г ве́чных, обога́щшымся всегда́ Тобо́ю предста́телем благи́м.
Ла́стовице кра́сная, сла́вие честны́й, го́лубе предо́брый, пустынелю́бная го́рлице, Госпо́день крести́телю, пусты́нное прозябе́ние, запусте́вшую безпло́дием ду́шу мою́ покажи́ плодоно́сну до́брым.
Богоро́дичен: Но́сиши нося́щаго вся́ческая, я́коже престо́л херуви́мский, и пита́еши пита́ющаго на́с: его́же непреста́нно моли́, богора́дованная чи́стая, тру́са, паде́жа, плене́ния, и вся́кия ну́жды, Твоему́ ста́ду изба́витися при́сно.
Та́же, Досто́йно е́сть: и покло́н. Ектениа́ ма́лая, и свети́лен, и псалмы́ обы́чныя.
На стихо́вне стихи́ры покая́нны. Гла́с 1.
И́н ве́к Тебе́ душе́ ожида́ет, и судия́ хо́щет Твоя́ обличи́ти та́йная и лю́тая. Не пребу́ди у́бо в ни́х, но предвари́ вопию́щи судии́: Бо́же, очи́сти мя́ и спаси́ мя.
Сти́х: Испо́лнихомся зау́тра ми́лости Твоея́ Го́споди, и возра́довахомся и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Не искуси́ мене́, Спа́се мо́й, ле́ностию грехо́вною одержи́ма, но воздви́гни мое́ помышле́ние к покая́нию, и Твоего́ виногра́да де́лателя иску́сна яви́ мя. Да́руй ми́ единонадеся́таго часа́ мзду́, и ве́лию ми́лость.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Си́и во́ини Царя́ вели́каго проти́вишася повеле́нием мучи́телевым, до́блественне неради́ша о му́ках, и пре́лесть всю́ попра́вше, досто́йно венча́ни бы́ша про́сят у Спа́са ми́ра душа́м на́шым, и ве́лия ми́лости.
Сла́ва, и ны́не, Богоро́дичен: Блудни́цу и блу́днаго а́з, и разбо́йника победи́х, и мытаря́ прегреше́нии премину́х, и ниневи́тяны. Увы́ мне́, что́ бу́ду? Ка́ко убе́гну му́ки а́з окая́нный? Чи́стая, припа́даю Ти́, уще́дри мя́ ми́лостию Твое́ю, я́коже о́ныя сы́н Тво́й спа́сл е́сть.
Та́же: Бла́го е́сть испове́датися Го́сподеви: Тропа́рь, ектениа́, и отпу́ст. Та́же ча́с 1-й, и псалмы́ обы́чныя, и про́чее, и коне́чный отпу́ст.
Во вто́рник блаже́нны, гла́с 1: 
Сне́дию изведе́ из рая́ вра́г Ада́ма: кресто́м же введе́ Христо́с во́нь разбо́йника, помяни́ мя Го́споди, вопию́ща, егда́ прии́деши во Ца́рствии Твое́м.
Блаже́ни и́згнани пра́вды ра́ди, я́ко те́х е́сть Ца́рство Небе́сное.
На вся́к де́нь согреша́юща и преступа́юща Твоя́ за́поведи, обрати́ мя Бо́же, и от муче́ния исхити́, я́ко да Твое́ неизрече́нное милосе́рдие сла́влю Человеколю́бче.
Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Свети́льник яви́лся еси́ Бо́жий Предте́че, предходя́ незаходи́мому све́ту, из о́блака све́тла возсия́вшему на́м неизрече́нно: при́сно того́ у́бо моли́, уще́дрити и спасти́ ду́шы на́шя.
Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Претерпе́вше многоплете́нныя му́ки, му́ченицы всехва́льнии, небе́сных вы́шних бла́г сподо́бистеся: те́м ублажа́етеся от все́х челове́к всегда́.
Сла́ва: В трие́х ли́цех еди́но Божество́ зна́ем вси́ непресеко́мо су́щее, со Отце́м Сы́на же и Ду́ха жива́го, безнача́льно, неслия́нно, во ве́ки при́сно пребыва́ющее.
И ны́не: По рождестве́ Присноде́во, я́коже пре́жде Рождества́ сохрани́лася еси́ Чи́стая, Бо́га ро́ждши пло́тию: его́же моли́ пречи́стая, плотски́х и душе́вных страсте́й изба́вити на́с, мо́лимся.
Во вто́рник ве́чера 
на Го́споди воззва́х, стихи́ры кре́стны, гла́с 1,
Подо́бен: Прехва́льнии му́ченицы:
Сти́х: А́ще беззако́ния на́зриши Го́споди, Го́споди кто́ постои́т? Я́ко у тебе́ очище́ние е́сть.
На Кресте́ пригвожда́емь, Христе́ Бо́же, я́ко челове́к, челове́ческое естество́ обожи́л еси́, и началозло́бнаго умертви́л еси́ зми́я. На́с свободи́л еси́ кля́твы я́же от Дре́ва, я́ко благоутро́бен бы́в кля́тва: прише́л еси́, я́ко да все́м пода́си благослове́ние, и ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Вся́кия превы́шши че́сти сы́й Влады́ко, обезче́ститися благоволи́л еси́, поно́сную претерпе́в Ще́дре на дре́ве сме́рть, ея́же ра́ди безсме́ртие, объя́т ро́д челове́ческий, и жи́знь пе́рвую восприя́т, Тебе́ уме́ршу пло́тию Всеси́льне.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Кре́сте Всечестны́й, ве́рных все́х очисти́лище, вся́ освяти́ тебе́ покланя́ющыяся и Христа́ сла́вящыя, ру́це пречи́стеи Просте́ршаго на тебе́ неизрече́ннаго ра́ди благоутро́бия и концы́ земли́ вся́ во еди́но собра́вшаго.
И́ны стихи́ры Богоро́дице, гла́с 1.
Подо́бен: Небе́сных чино́в:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
У Креста́ предстоя́щи Сы́на и Бо́га Твоего́, и долготерпе́ние того́ смотря́ющи, глаго́лаше пла́чущи Ма́ти Чи́стая: увы́ мне́, ча́до сладча́йшее! что́ сия́ стра́ждеши непра́ведно сло́ве Бо́жий? Да спасе́ши челове́чество.
Сти́х: Хвали́те Го́спода вси́ язы́цы, похвали́те Его́ вси́ лю́дие.
У Креста́ предстоя́щи, неве́сто неискусому́жная, и я́же от боле́зней я́звы прие́млющи, вопия́ше: да не безча́дну мя́ яви́ши, ча́до мое́, ро́ждшую Тя́ сло́ве Бо́жий: не оста́ви мя́ Еди́ну Единоро́дный, Отцу́ соприсносу́щный.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Внегда́ Тя ражда́х, боле́зни ника́коже име́х: и ка́ко ны́не боле́зни подъе́млю, Тебе́ сло́ве непра́ведно распина́ему? Вопия́ше го́рько Де́ва слезя́щи. Увы́ мне́! Не терплю́ ви́дети на Кре́ст, воздви́жена Тя́, Человеколю́бче.
Сла́ва, и ны́не, КрестоБогоро́дичен: Твоего́ Сы́на и Влады́ку, дре́вле я́ко ви́дела еси́, на Кресте́ ру́це распросте́рша, и копие́м ре́бра ископова́ема, Ма́ти чи́стая рыда́ющи взыва́ла еси́: Увы́ мне́! ка́ко стра́ждеши, стра́сти челове́ков оте́мляй, Человеколю́бче?
Та́же, Све́те ти́хий: Посе́м проки́мен дне́. Сподо́би Го́споди в ве́чер: И ектениа́.
На стихо́вне стихи́ры кре́стны, гла́с 1:
Кре́ст водрузи́ся на ло́бнем, и процвете́ на́м безсме́ртие, от исто́чника приснотеку́щаго ребра́ Спа́сова.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ Госпо́дий свои́х, я́ко о́чи рабы́ни в руку́ Госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Неразруше́на стена́ на́м е́сть честны́й Кре́ст Спа́сов: на него́ бо наде́ющеся, спаса́емся вси́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: О до́брыя ку́пли ва́шея святи́и! я́ко кро́ви да́сте, и небе́сныя насле́довасте, и привре́менно искуси́вшеся, ве́чно веселите́ся: вои́стинну добра́ ва́ша ку́пля, тле́нная бо оста́вльше, нетле́нная восприя́сте, и со а́нгелы ликовству́юще, пое́те непреста́нно Тро́ицу Единосу́щную.
Сла́ва, и ны́не, КрестоБогоро́дичен:
Подо́бен: Небе́сных чино́в:
Воздви́жена я́ко ви́де на кресте́ А́гнца, непоро́чная Де́ва пла́чущи вопия́ше: сла́дкое мое́ ча́до, что́ но́вое и пресла́вное виде́ние? Ка́ко содержа́й вся́ческая го́рстию, на Дре́ве пригвожда́ешися пло́тию?
Та́же, Ны́не отпуща́еши: Трисвято́е. По О́тче на́ш: тропа́рь свято́му, и отпу́ст.
Во вто́рник на повече́рии 
кано́н пресвяте́й Богоро́дице. Гла́с 1.
ПЕ́СНЬ 1
Ирмо́с: Твоя́ победи́тельная десни́ца Боголе́пно в кре́пости просла́вися: та́ бо Безсме́ртне, я́ко всемогу́щая проти́вныя сотре́, Изра́ильтяном пу́ть глубины́ новосоде́лавшая.
И́же во́инством Небе́сным Недове́домый, Отрокови́це Всенепоро́чная, пло́ть прия́т от пло́ти Твоея́, и обнови́ истле́вшую преступле́нием пе́рвым.
Пе́сньми ублажи́м ве́рнии, Бо́жия Сло́ва па́че словесе́ Роди́тельницу: Сия́ бо Пренепоро́чная, земны́м яви́ся украше́ние, и все́м согреша́ющым предста́тельница бы́сть.
Сла́ва: Яви́лася еси́ простра́ннейши небе́с: Творца́ бо вся́ческих вме́щши, Ма́ти Присноде́во. Те́мже вопию́ Ти: тесноты́ вся́кия мя́ смерторо́дныя изба́ви, Богора́дованная.
И ны́не: Да́ждь на́м по́мощь, Чи́стая, обурева́емым мольбо́ю скорбе́й, низложи́ враго́в на́ших лука́вая возноше́ния, и пода́ждь все́м спасе́ние, благоче́стно Тя́ сла́вящым.
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жся, препоя́ши мя́ с высоты́ си́лою, е́же вопи́ти Тебе́, Святы́й: одушевле́нный хра́ме, неизрече́нныя сла́вы Твоея́, Человеколю́бче.
По́лный истощава́ется на́с ра́ди, и прие́млет Безнача́льный от Тебе́ нача́ло, Де́во Пренепоро́чная, и ви́дится Неви́димый, и Пита́яй вся́ческая, млеко́м пита́ется, обнови́ти челове́ки промышля́я.
Исцели́ сокруше́ние на́ше Де́во Неискусобра́чная, Исцели́теля ро́ждшая, и Го́спода, вхо́д на́м к жи́зни показа́вшаго благода́тию: Его́же непреста́нно моли́ уще́дрити и спасти́ рабы́ Твоя́.
Сла́ва: Я́же Еди́на естество́ челове́ков обожи́вшая, па́че естества́ Всенепоро́чная, Ро́ждшемуся из Тебе́ моли́ся, согреше́ний на́ших проще́ние да́ти, и ра́дование ве́чное, Пресвята́я Де́во Всепе́тая.
И ны́не: В ле́ности ижди́в жи́знь, припа́даю Ти́, Пречи́стая, я́же к Бо́гу при́сными моли́твами Твои́ми воздви́гни мо́й у́м, и просвети́ всего́ мя очерне́наго, покая́ния светлостьми́, да ве́рою и любо́вию сла́влю Тя́.
ПЕ́СНЬ 4
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше Свято́му, во спасе́ние на́ше и обновле́ние.
Боже́ственную Тя́ Пала́ту Сло́ва зна́ем, в Ню́же всели́ся пло́тию, обнови́ на́с истле́вших страстьми́. Те́мже, Чи́стая, Бо́жию Ма́терь Тя́ чти́м, и от Тебе́ Ро́ждшагося сла́вим.
Всели́ся во утро́бу Твою́ Де́во, Сло́во вопло́щшееся, и все́льшуюся пре́жде кля́тву в естество́ челове́ческое изгна́, и Свои́м Боже́ственным совокупле́нием обожи́ боголе́пно, сего́ ра́ди Тя́ воспева́ем.
Сла́ва: Ме́ртвость подъя́т Ада́м, Всенепоро́чная, отне́леже вкуси́ плода́ тле́ннаго: ны́не же Твои́м Рождество́м оживе́, и в селе́ниих ра́йских водворя́ется. Сего́ ра́ди Тя́ по до́лгу воспева́ем.
И ны́не: Уста́вила еси́ то́к сме́ртный, ро́ждши безсме́ртия Исто́чник Христа́ Бо́га, Чи́стая. Того́ у́бо моли́, Богоблагода́тная, души́ моея́ умори́вшыя исцели́ти стра́сти, и спасти́ мя.
ПЕ́СНЬ 5
Ирмо́с: Просвети́вый сия́нием прише́ствия Твоего́, Христе́, и освети́вый Кресто́м Твои́м ми́ра концы́, сердца́ просвети́ све́том Твоего́ Богоразу́мия, правосла́вно пою́щих Тя́.
Возсия́ от чре́ва Твоего́ незаходи́мое Со́лнце, Пренепоро́чная, и тьму́ до конца́ потреби́, и зе́млю уясни́ ра́зумы Боже́ственными: те́мже ве́рно воспева́ем Тя́.
Ра́дуйся, а́нгельский гла́с взыва́ем Ти́, Пречи́стая: родила́ бо еси́ Вели́каго Сове́та А́нгела, и Отцу́ собезнача́льна, пло́ть бы́вшаго, Де́во, за е́же спасти́ челове́ка.
Сла́ва: Госпо́дь все́лься, Чи́стая, во чре́во Твое́, И́же благоче́стно в Него́ ве́рующыя, изба́вил е́сть от влады́чествия вра́жия: те́мже велегла́сно вси́ воспева́ем Тя́, Пречи́стая.
И ны́не: Обле́кся в мя́ Влады́ка, из Тебе́ про́йде, Всенепоро́чная, и истле́вшее естество́ обожи́: но Того́ моли́, Богороди́тельнице, на́га вся́каго греха́ сотвори́ти мя́.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния. спаси́ лю́ди Твоя́, Бо́же на́ш: Ты́ бо кре́пость немощству́ющих и исправле́ние.
Без се́мене Бо́га во чре́ве зачала́ еси́, и по Рождестве́ стра́ннем Де́ва пребыла́ еси́ Всенепоро́чна: те́мже хвала́ми сла́вим Тя́, и́же Тобо́ю, Пречи́стая, изба́вльшеся кля́твы.
Ле́ствица, ю́же Иа́ков ви́де: гора́ присе́нная: всесве́тлый о́блак Боже́ственнаго све́та: Две́рь, Е́юже Бо́г Еди́н про́йде: благослове́нная в жена́х, Ты́ еси́, Пренепоро́чная.
Сла́ва: Зако́нов есте́ственных кроме́ родила́ еси́, Де́во неискусобра́чная, Сло́во Бо́жие ипоста́сное, исцеля́ющее на́ше сокруше́ние: Его́же приле́жно моли́, спасти́ все́х на́с.
И ны́не: Боле́вшую мою́ ду́шу преступле́ньми прине́с, взыва́ю Ти́, Всесвята́я, Пресла́вная, Чи́стая: исцели́ и спаси́ мя хода́тайством Твои́м, я́ко да воспою́ и велича́ю заступле́ние Твое́.
Го́споди поми́луй, три́жды. Сла́ва, и ны́не:
Седа́лен, гла́с 1: Твое́ предста́тельство иму́ще, Пречи́стая, и Твои́ми моли́твами лю́тых избавля́еми, Кресто́м Сы́на Твоего́ везде́ соблюда́еми, по до́лгу Тя́ вси́ благоче́стно велича́ем.
ПЕ́СНЬ 7
Ирмо́с: Тебе́ у́мную, Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́, во чре́ве Твое́м всеце́л, хва́льный отце́в Бо́г, и препросла́влен.
Зако́на се́ни, и пре́дняя гада́ния Богогла́сных проро́к, Твое́ безсе́менное Рождество́ я́ве провозвести́ша, Пречи́стая Всенепоро́чная: е́же воспева́юще зове́м, воспе́таго отце́в Бо́га и препросла́вленнаго.
Восто́к со́лнца родила́ еси́, Богоблагода́тная Чи́стая, просве́щшаго ве́рных все́х исполне́ния, но́щь же ума́льшаго злоче́стия. Те́мже чти́м воспе́таго отце́в Бо́га и препросла́вленнаго.
Сла́ва: Купина́ иногда́ неопа́льная, Всенепоро́чная, Твое́ вообража́ше чре́во, и́бо не опали́ Тя отню́д о́гнь Божества́. Те́мже молю́ Тя, огня́ негаси́маго изба́ви мя́, я́ко да пою́ немо́лчно, Чи́стая, вели́чия Твоя́.
И ны́не: Ма́ти Бо́жия, ве́рных по́моще, согреша́ющих очище́ние, благи́х все́х пода́тельнице, приими́ мя благоутро́бием Твои́м ми́лостивным припа́дающа, и приходя́ща к Тебе́ с пла́чем, и прося́щаго разреше́ния согреше́ний мои́х.
ПЕ́СНЬ 8
Ирмо́с: В пещи́ о́троцы Изра́илевы, я́коже в горни́ле добро́тою благоче́стия, чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Зако́ннии о́брази, и пре́дняя гада́ния, Де́во, Госпо́дню Тя́ Чи́стую Ма́терь предсказа́ша я́ве: мы́ же сбытие́ веще́й ны́не ви́дяще, пое́м Тя́ согла́сно, и славосло́вим во вся́ ве́ки.
Украси́ся Боже́ственными добро́тами, без разсужде́ния в добро́тах, Сло́во Бо́жие ро́ждши, Всенепоро́чная, красота́ми Боже́ственными все́х сердца́ уясня́ющее, ве́рою песносло́вящих Его́ во вся́ ве́ки.
Сла́ва: Свяще́нными гла́сы издале́ча сказа́ша проро́цы, Ма́терь Тя́ бы́ти, Всенепоро́чная Влады́це, Бо́гу, Ему́же вси́ зове́м: благослови́те вся́ дела́ Го́спода, по́йте и превозноси́те Его́ во ве́ки.
И ны́не: Я́ко красна́, я́ко предобра́, Де́во, Кра́снаго в добро́тах, па́че вины́ родила́ еси́ Христа́, Ему́же вси́ зове́м: благослови́те вся́ дела́, Го́спода, по́йте и превозноси́те Его́ во ве́ки.
ПЕ́СНЬ 9
Ирмо́с: О́браз чи́стаго Рождества́ Твоего́, огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́, Богоро́дице, непреста́нно велича́ем.
Естество́ е́же пре́жде осужде́нное земны́х, Де́во, преесте́ственным Твои́м Боже́ственным Рождество́м безсме́ртие улучи́: и добро́ту пре́жнюю восприя́т, пою́ще Тя́ согла́сно ра́достными пе́сньми.
Но́сиши вся́ Нося́щаго, и млеко́м пита́еши, все́м пи́щу Даю́щаго: ве́лие и стра́шное, е́же па́че ума́, Твое́ та́инство, ковче́же честна́го свяще́нства, Де́во Богоро́дице. Те́мже Тя́ вси́ ублажа́ем.
Сла́ва: Све́т мне́ лежа́щу, Пречи́стая, в ле́ности тьмы́, ны́не возсия́й, ослепля́ющыя ми́ по́мыслы страсте́й реша́щи, и ми́р глубо́к, Всенепоро́чная, при́сно содева́ющи в души́ мое́й, сла́вити Тя́.
И ны́не: Страшу́ся суди́ща неумы́тнаго, и Судии́ незабве́ннаго, Всенепоро́чная: и́мам бо мно́жество согреше́ний безчи́сленное, в ле́ности жи́в всестра́стный: те́мже мя́ Богоро́дице, уще́дривши поми́луй.
Та́же, Досто́йно е́сть: И покло́н. Трисвято́е. И по О́тче на́ш: тропари́, и про́чее обы́чное, и отпу́ст.
Среда 
В сре́ду у́тра 
по 1-м стихосло́вии, седа́льны кре́стны. Гла́с 1.
Распе́ншуся Ти́, Христе́, поги́бе мучи́тельство, и попра́на бы́сть си́ла вра́жия: ниже́ бо а́нгел, ни челове́к, но Ты́ са́м, Го́споди, спа́сл еси́ на́с, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
Креста́ Твоего́ Дре́ву покланя́емся, Человеколю́бче: я́ко на не́м пригвозди́лся еси́ животе́ все́х, и ра́й отве́рзл еси́ Спа́се, ве́рою прише́дшему к Тебе́ разбо́йнику, и пи́щи сподо́бил еси́ испове́дающаго Тя́: помяни́ мя, Го́споди. Приими́ я́коже о́наго и на́с зову́щих: согреши́хом вси́, милосе́рдием Твои́м не пре́зри на́с.
Сла́ва, и ны́не, КрестоБогоро́дичен: А́гнца на Кресте́ А́гница зря́щи, с разбо́йникома распина́ема Тя́, долготерпели́ве Сло́ве, и копие́м в ре́бра пробода́ема, восклица́ше вопию́щи ма́терски: что́ стра́нное и ужа́сное, Иису́се мо́й, та́инство, несказа́нно соверша́емое? Ка́ко покрыва́ешися гро́бом неопи́санный Бо́же? Да мя́ ро́ждшую Тя́ не оста́виши, Сы́не мо́й сладча́йший.
По 2-м стихосло́вии седа́льны, гла́с 1:
Спаси́, Го́споди, лю́ди Твоя́ и благослови́ достоя́ние Твое́, побе́ды на сопроти́вныя да́руя и Твое́ сохраня́я Кресто́м Твои́м жи́тельство.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Ору́жие кре́стное во бране́х яви́ся не́когда благочести́вому царю́ Константи́ну, непобеди́мая побе́да на враги́ ве́ры ра́ди: сего́ трепе́щут сопроти́вныя си́лы: се́й бы́сть ве́рных спасе́ние, и па́влу похвала́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Боле́зньми святы́х, и́миже о тебе́ пострада́ша, умоле́н бу́ди Го́споди: и вся́ на́шя боле́зни исцели́, Человеколю́бче, мо́лимся.
Сла́ва, и ны́не, КрестоБогоро́дичен: Твое́ предста́тельство иму́ще Пречи́стая, и Твои́ми моли́твами лю́тых избавля́еми, Кресто́м Сы́на Твоего́ везде́ соблюда́еми, по до́лгу Тя́ вси́ благоче́стно велича́ем.
По 3-м стихосло́вии седа́льны, гла́с 1.
Подо́бен: Гро́б тво́й:
На Дре́ве Тя́ сло́ве кре́стнем, за милосе́рдие ми́лости, пове́шена пло́тию во́лею, я́ко ви́де со́лнце, не терпя́ дерзнове́ния помрачи́ся. Те́мже омраче́нную ду́шу мою́ просвети́ непристу́пным све́том Твои́м, и спаси́ мя, молю́ся.
Распростры́й на Кресте́ дла́ни Твоя́, Ще́дре, язы́ки бы́вшыя дале́че от Тебе́, собра́л еси́ сла́вити мно́гую Твою́ благосты́ню: но при́зри на насле́дие Твое́, и низложи́ вою́ющих на ны́, Кресто́м Твои́м честны́м.
Сла́ва, и ны́не, КрестоБогоро́дичен: Нескве́рная А́гница, А́гнца и па́стыря пове́шена на Дре́ве ме́ртва зря́щи, пла́чущи веща́ше, ма́терски восклица́ющи: ка́ко претерплю́ Твое́ е́же па́че сло́ва Сы́не мо́й сни́тие, и во́льныя стра́сти, Бо́же преблаги́й?
Кано́н Честно́му и Животворя́щему Кресту́, [его́же краегране́сие: Кресто́м спаса́емь е́смь, пострада́вшаго влады́ки. Творе́ние Ио́сифово.] Гла́с 1
ПЕ́СНЬ 1
Ирмо́с: Го́рькия рабо́ты изба́влься Изра́иль, непроходи́мое про́йде я́ко су́шу, врага́ зря́ потопля́ема, пе́снь я́ко благоде́телю пое́т Бо́гу, чудоде́ющему мы́шцею высо́кою, я́ко просла́вися.
На Кресте́ воздвиза́емь Христе́, совоздви́гл еси́ па́дшаго челове́ка, и всю́ вра́жию си́лу низве́ргл еси́ Сло́ве. Те́мже Твоя́ стра́сти воспева́ю пострада́вшаго, и от страсте́й изба́вльшаго мя́.
Сла́вы Госпо́дь Ты́ еси́, и́же сла́вою венча́вый челове́ка, те́рнием венча́лся еси́, я́ко да терноно́сное естество́ на́ше сотвори́ши плодоно́сно, сади́телю Боже́ственных дея́ний.
Му́ченичен: Святы́х собо́р пресвяты́й зако́нно пострада́вый, всю́ крове́й святы́х тече́ньми тва́рь освяти́л е́сть, и скве́рныя бесо́м же́ртвы приноси́мыя, о бо́зе Отце́ потреби́л е́сть.
Му́ченичен: Ва́ша всесвяти́и му́ченицы, о́блацы муче́ний не скры́ша терпели́вная боре́ния: те́мже па́че со́лнечных лу́чь сла́внии яви́стеся, облиста́юще я́ве зари́ спасе́ния.
Богоро́дичен: Ору́жием снеда́шеся Пречи́стая, страсте́й Сы́на Твоего́, я́ко зря́ше того́ копие́м пробода́ема, е́же в раи́ возбрани́тельное отрева́ющаго ору́жие, не даю́щее ве́рным Боже́ственнаго вхо́да.
Други́й кано́н пресвяте́й Богоро́дице, гла́с 1.
ПЕ́СНЬ 1
Ирмо́с: Твоя́ победи́тельная десни́ца Боголе́пно в кре́пости просла́вися, та́ бо, Безсме́ртне, я́ко всемогу́щая, проти́вныя сотре́, изра́ильтяном пу́ть глубины́ новосоде́лавшая.
Струи́ мне́ сле́з душе́вных да́руй Всенепоро́чная, я́же исто́чник оставле́ния ро́ждши, грехо́вную скве́рну отмыва́юща, и во смире́нии жи́знь мою́ изводя́ща.
Превы́шши бы́сть Чи́стая тва́ри, Бо́га вопло́щши. Те́мже молю́ Тя́: от гно́я страсте́й возста́ви мя́, и к Боже́ственней высоте́ безстра́стия возведи́.
Ми́лостива ми́ яви́ся Чи́стая, в де́нь су́дный, молю́ся, вся́каго избавля́ющи мя́ стра́шнаго стоя́ния и лю́таго муче́ния, прибега́ющаго под кро́в Тво́й Пречи́стая Влады́чице.
Мра́ком грехо́вным одержи́ма мя́, и па́дша Пречи́стая, воздви́гни, сле́з ту́чу даю́щи ми́, и́миже омы́ю скве́рная дела́: Тя́ бо еди́ну Засту́пницу и́мамы Богоро́дице.
ПЕ́СНЬ 3
Ирмо́с: Не му́дростию и бога́тством да хва́лится сме́ртный свои́м, но ве́рою Госпо́днею правосла́вно взыва́я Христу́ Бо́гу, и поя́ при́сно: на ка́мени Твои́х за́поведей утверди́ мя, Влады́ко.
Ископа́ша Ти́ беззако́ннии ру́це и но́зе Иису́се мо́й, дла́нию неизрече́нно созда́вшаго пе́рвее Христе́ Бо́же челове́ка, и стра́стию страсте́й, и тли́ все́х свобо́ждшаго.
Да ста́нет, вопия́ше Иису́с, луна́ же и со́лнце, е́же на кресте́ пропису́яй пострада́вшаго Влады́ку пло́тию, свети́лом помраче́ние. И́мже тмы́ нача́ла лука́вая посра́млена бы́ша.
Му́ченичен: Терпя́ху усе́рдно ра́ны сла́внии му́ченицы, и уязвля́еми, велиа́ра зми́я уязви́ша кре́пко: те́мже ду́ш на́ших ра́ны исцеля́ют при́сно, Боже́ственным манове́нием.
Му́ченичен: Ка́пища бесо́вская и хра́мы разори́сте му́ченицы, боле́зньми же и му́жеством са́ми себе́ пресла́вно хра́мы воздвиго́сте благода́тию, вмести́тельны Отцу́, и Сы́ну, и Свято́му Ду́ху.
Богоро́дичен: В ча́с страсте́й, кра́снаго доброто́ю зря́щи Де́во, виде́ния ниже́ добро́ты иму́ща, вопия́ла еси́ го́рько Чи́стая, восклица́ющи: увы́ Мне́, ка́ко стра́ждеши Сы́не, от страсте́й все́х хотя́й изба́вити?
И́н
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жся: препоя́ши мя́ с высоты́ си́лою, е́же вопи́ти Тебе́ Святы́й: одушевле́нный хра́ме неизрече́нныя сла́вы Твоея́, Человеколю́бче.
Хра́м была́ еси́ Пречи́стая, все́ми ца́рствующаго, бы́вша мя́ верте́п душетле́нных разбо́йник, исхити́ от те́х озлобле́ния, и Боже́ственнаго Ду́ха чи́сто жили́ще яви́ мя. [Два́жды.]
Сле́з ми́ посли́ ту́чу, изсуша́ющу тече́ния лука́вых мои́х дея́ний, молю́ся, я́же благоутро́бия ро́ждши ти́хую пучи́ну, Христа́ Бо́га на́шего, Богоро́дице Де́во всепе́тая.
Кре́пость на́м и сто́лп непоколеби́мь бу́ди Богора́дованная, и щи́т, и ору́жие непобеди́мое, мы́сленных вра́г полки́ от на́с возбраня́ющи, Богоро́дице Пречи́стая, ве́рою и любо́вию почита́ющих Тя́.
ПЕ́СНЬ 4
Ирмо́с: Слы́ша дре́вле Авваку́м Христе́ чу́дный Тво́й слу́х, и стра́хом взыва́ше: от ю́га Бо́г прии́дет, и Святы́й от горы́ приосене́нныя ча́щи, спасти́ пома́занныя: сла́ва си́ле Твое́й Го́споди.
Ра́ны и я́звы Христе́ претерпе́л еси́, я́звы се́рдца моего́ исцеля́я, же́лчи вкуси́в го́рькия, сла́дкаго вку́са тлетво́рнаго оте́мля вре́д: на дре́ве же пригво́ждся дре́внюю кля́тву потреби́л еси́.
Дале́че отринове́нныя от Тебе́ язы́ки, воздвиза́емь на кресте́ бли́з привле́кл еси́, примири́л же еси́ на́с Отцу́ Долготерпели́ве, в среду́ вве́л еси́ я́ко хода́тай Себе́: и посреде́ земли́ стра́сть претерпе́л еси́ поно́сную.
Му́ченичен: В мо́ре крове́й ва́ших та́йно богоблаже́ннии, со все́ми свои́ми во́инствы, мы́сленный фарао́н впа́д потопи́ся. Те́мже ра́достию вы́ спа́сшеся приидо́сте ко обетова́нней земли́, и небе́снии гра́ждане бы́сте.
Му́ченичен: Возмого́ша вжиля́еми Христо́вою стра́стию блаже́ннии, стра́сти разли́чныя восприя́ти на честне́й пло́ти. Сего́ ра́ди уставля́ют стра́сти ду́ш же и теле́с, восхваля́ющих те́х, и блажа́щих всегда́.
Богоро́дичен: Непра́ведно зря́щи заколе́ние Тя Христе́ ро́ждшая, рыда́ющи вопия́ше Ти́: правосу́де Сы́не, ка́ко непра́ведно осуди́лся еси́, хотя́й оправда́ти преступле́нием осужде́ныя дре́вле, и к тле́нию попо́лзшыяся?
И́н
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше Свято́му, во спасе́ние на́ше и обновле́ние.
Бесо́вскими лестьми́ лю́те отвлачи́маго мя́ от за́поведей Бо́жиих, не пре́зри Блага́я: но уще́дри молю́ся, и того́ пре́лести покажи́ мя вы́шша, прибега́ющаго Пречи́стая к Твое́й ми́лости. [Два́жды.]
Еди́не Сы́й ми́лостивне Христе́ Бо́же, Тебе́ ро́ждшия моли́твами, на Тя́ упова́ющих поми́луй, и уще́дри, и к све́ту за́поведей Твои́х наста́ви, и ве́чныя жи́зни сподо́би.
Усну́вша в сме́рть, и во гро́бе лежа́ща отча́яния Пречи́стая, око́вана желе́зы прегреше́ний мои́х, Твое́ю бо́дренною моли́твою воздви́гни, и к покая́нию испра́ви, молю́ся.
ПЕ́СНЬ 5
Ирмо́с: Све́т Тво́й незаходи́мый возсия́й Христе́ в сердца́ ве́рно пою́щих Тя́, ми́р подава́яй на́м, па́че ума́. Те́м от но́щи неве́дения ко дню́ све́том Твои́м теку́ще, славосло́вим Тя́ Человеколю́бче.
Со́лнце Спа́се обнажи́ся све́та, на дре́ве на́га Тебе́ зря́ ви́сяща, на вода́х пове́сившаго зе́млю: ка́мени же, на ка́мени я́ко ощути́ша воздви́жена, распада́шеся стра́хом, и основа́ния поколеба́шася.
Воздви́жен на дре́во, и гвоздьми́ пригво́ждся, окровави́л еси́ персты́ Долготерпели́ве, и копие́м пробода́емь в ре́бра, исцели́л еси́ я́зву Ада́мову, ю́же прия́т ребра́ послу́шав, и преслу́шав Сотво́ршаго и́.
Му́ченичен: Ра́й яви́ся му́ченик мно́жество, живо́тное име́я посреде́ дре́во Христа́: за Него́же поно́сную до́блественным по́мыслом сме́рть претерпе́вше, сне́дию ро́ду нача́льники умертви́вшаго зми́я, Боже́ственною си́лою умертви́ша.
Му́ченичен: Кро́вными ка́плями Христо́вы страда́льцы, безбо́жия глубину́ изсуши́сте, и Боже́ственными источе́нии чуде́с свяще́нных, страсте́й тече́ния ду́ш же и теле́с загражда́ете. Те́мже достодо́лжно ублажа́еми есте́.
Богоро́дичен: Удивля́шеся непоро́чная, на дре́ве зря́щи христа́ воздви́жена во́лею, и пла́чущи вопия́ше: Сы́не Мо́й и Бо́же, боле́зни в рождестве́ избе́гши, ны́не боле́зни стражду́, непра́ведно от беззако́нных распина́ему Ти́.
И́н
Ирмо́с: Просвети́вый сия́нием прише́ствия Твоего́ Христе́, и освети́вый кресто́м Твои́м ми́ра концы́, сердца́ просвети́ све́том Твоего́ богоразу́мия, правосла́вно пою́щих Тя́.
Пото́цы мно́гих ми́ прегреше́ний приверго́шася, и хра́м души́ моея́ низложи́ша Пречи́стая: но я́же еси́ исправле́ние пра́отцем Богоро́дице, возста́ви мя́ раба́ Твоего́.
В тиме́нии мя́ страсте́й угле́бнувша окая́ннаго, и бу́рею мно́гих согреше́ний потопля́ема, ру́ку пода́вши влады́чице, возведи́ мя, и ко приста́нищу покая́ния напра́ви.
Душе́вных ми́ скве́рн очище́ние да́руй, и плотски́х мя́ боле́зней исцели́ молю́ся, и от обдержа́щаго лю́таго уны́ния премени́ моли́твами Твои́ми.
ПЕ́СНЬ 6
Ирмо́с: Ве́сь от страсте́й безме́рных содержу́ся, и ки́том зо́л снизпадо́х: но возведи́ из истле́ния мя́ Бо́же, я́коже пре́жде Ио́ну, и ве́рою безстра́стие ми́ да́руй, я́ко да во гла́се хвале́ния, и спасе́ния ду́хом пожру́ Ти.
Егда́ Моисе́й ру́це возде́в на высоту́, Твою́ стра́сть вообража́ше, просте́ршаго на дре́ве дла́ни, и лука́ваго разруши́вша держа́ву па́губную, те́мже Изба́вителя ве́дуще Тя́ и Спа́са пои́м, Человеколю́бче.
Ме́ртвость претерпе́л еси́ воздвиза́емь на дре́во, и умертви́теля на́шего умертви́л еси́: и оживи́в руку́ Твое́ю Христе́ созда́ние, в ре́бра же копие́м пробода́емь, источи́л еси́ две́ реце́ оставле́ния, во двою́ во́лю воспева́емый.
Му́ченичен: Честна́ ва́ша сме́рть святи́и пред Го́сподем ны́не бы́сть, поче́тших все́х честны́ми Свои́ми страстьми́, и безче́стнаго велиа́ра посрами́вших, все́ми приложе́нии му́к низложи́ти все́х ва́с ко́знствующаго.
Му́ченичен: Все́ю душе́ю ко все́м отлучи́стеся многови́дным прему́дрии муче́нием, всю́ обрето́сте спосо́бствующую ва́м по́мощь, во все́ челове́чество обо́лкшагося. Те́мже на у́ды ссека́еми: и огню́ приближа́ющеся веселя́стеся.
Богоро́дичен: Распя́тие Твое́ зря́щи Пречи́стая, вопия́ше: Сы́не, что́ зри́мое стра́нное виде́ние? и́же стра́сти боля́щих исцеля́яй, ка́ко стра́сть Христе́ терпи́ши нове́йшую? Что́ Ти врази́ возда́ша благода́телю, за ня́же благода́ть прия́ша?
И́н
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́ Бо́же на́ш: Ты́ бо кре́пость немощству́ющих и исправле́ние.
Рукописа́ние Пречи́стая, прегреше́ний мои́х копие́м расто́ргни, ро́ждшагося ра́ди из безсе́меннаго Твоего́ чре́ва: в кни́зе мя́ написа́ти сподо́би избра́нных, прибега́ющаго к Боже́ственному покро́ву Твоему́. [Два́жды.]
Очи́сти Христе́, рабы́ Твоя́ моли́твами ро́ждшия Тя́, и низпосли́ я́ко еди́н бла́г согреше́ний проще́ние: Ты́ бо еси́ Спа́с, и Изба́витель все́м наде́ющымся на Тя́.
Умерщвле́на мя́ страстьми́ Пречи́стая Де́во, я́же Жизнода́вца ро́ждшая, оживи́ ны́не Твои́ми моли́твами, и победи́теля яви́ мя на врага́ зла́го: Тя́ бо еди́ну и́мамы к Бо́гу Помо́щницу на́шу.
ПЕ́СНЬ 7
Ирмо́с: Проидо́ша я́ко черто́г пе́щный пла́мень нестерпи́мый, и́же за благоче́стие иногда́ о́троцы святи́и показа́вшеся я́ве, и согла́сно воспева́юще, пе́снь поя́ху: отце́в Бо́же благослове́н еси́.
Влады́ка Сы́й от раба́ прия́т Иису́се мо́й, ударе́ние, свободи́ти мя́ хотя́й порабоще́ннаго врагу́, на кресте́ же пригво́ждся спаса́еши мя́ пою́ща: и́же отце́в Бо́же, благослове́н еси́.
Потрясе́ся вся́ тва́рь, распина́ему Ти́ благоутро́бне Го́споди, копие́м пробода́ему Ти́, вра́г всетеле́сную прия́т я́зву, уя́звенный же Ада́м исцеле́, вопия́: благослове́н Бо́г оте́ц на́ших.
Му́ченичен: Кресто́м огражде́нное страстоте́рпец во́инство сла́вное, ополче́ния вра́жия погуби́ благода́тию, и побе́ды венцы́ прия́т, вопия́: благослове́н Бо́г оте́ц на́ших.
Му́ченичен: Огня́ си́льнейше стяжа́вше страда́льцы произволе́ние, не опа́льшеся огню́ приобща́ющеся, но попали́сте злоче́стия лука́вую ве́щь, вопию́ще: оте́ц на́ших Бо́же благослове́н еси́.
Богоро́дичен: Рождество́ Твое́ Де́во, пресла́вно ве́ки породи́: и Воздви́жен на кре́ст, па́дшыя совоздви́же, и небе́сныя жи́тели показа́ вопию́щыя: отце́в Бо́же благослове́н еси́.
И́н
Ирмо́с: Тебе́ у́мную Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́ во чре́ве Твое́м всеце́л, хва́льный отце́в Бо́г, и препросла́влен.
Я́ко исто́чника жи́зни ро́ждшая, уме́ршую мою́ ду́шу живоно́сною десни́цею, Пречи́стая, воскреси́, и вопи́ти сподо́би во умиле́нии се́рдца моего́: прехва́льный отце́в Бо́же благослове́н еси́. [Два́жды.]
Но́в Ада́м от чи́стых крове́й Твои́х бы́ти изво́лил е́сть, и́же пре́жде ве́к Бо́г. Его́же ны́не моли́, обетша́вшаго мя́ обнови́ти, зову́ща: прехва́льный оте́ц на́ших Бо́же благослове́н еси́.
Богоро́дичен: Гне́ва путе́м вра́г приходя́, восхи́тити хотя́ неща́дно ду́шу мою́ смире́нную, сего́ сове́ты, Пречи́стая, разруши́: и пою́ща мя́ уще́дри: восхваля́емый отце́в Бо́же благослове́н еси́.
ПЕ́СНЬ 8
Ирмо́с: Чу́да преесте́ственнаго показа́ о́браз, огнеро́сная пе́щь дре́вле: о́гнь бо не опали́ ю́ныя де́ти, Христо́во явля́я безсе́менное от Де́вы Боже́ственное рождество́. Те́м воспева́юще воспои́м: да благослови́т тва́рь вся́ Го́спода, и превозно́сит во вся́ ве́ки
Ра́спят бы́л еси́ на кресте́ во́лею, и́же ма́нием не́бо простры́й: гвоздьми́ же пригвозди́ся, упраздни́ти хотя́ поползнове́ние стра́стное первозда́ннаго Ада́ма. Те́м воспева́юще пое́м: да благослови́т тва́рь вся́кая Го́спода: и превозно́сит Его́ во ве́ки.
Егда́ Тя ка́меня на ка́мени каменосерде́чный собо́р воздви́же, го́ры поколеба́шеся. Земля́ потрясе́ся, Сло́ве Бо́жий: и ду́шы коле́блемыя утверди́шася к Боже́ственней жи́зни, вопию́щыя всегда́, да благослови́т тва́рь вся́кая Го́спода, и превозно́сит Его́ во ве́ки.
Му́ченичен: Истка́ша оде́жду спаси́тельную себе́ я́ве святи́и страстоте́рпцы: в наготе́ теле́сней стра́ждуще терпели́вно, и посы́пание ра́нам прие́млюще. Те́м воспева́юще пою́т: да благослови́т тва́рь вся́кая Го́спода, и превозно́сит Его́ во ве́ки.
Му́ченичен: Ноготьми́ неми́лостивно страстоте́рпцы стру́жеми, и неща́дно на у́ды ссеца́еми, и ра́нам вся́ческим приобща́ющеся, истука́нным не пожро́ша, му́жества же столпи́ ве́рным яви́шася: благослови́те Христа́ дела́ вся́, зову́ще, и превозноси́те Его́ во ве́ки.
Богоро́дичен: Да Тя́ преогорчева́яй безу́мный собо́р: я́коже возмня́ше от земли́ взя́ти Тя́: безча́дна бы́х и смуща́юся, и ма́терски се́рдцем боле́зную, неискусому́жная вопия́ше иногда́: на кресте́ ви́дящи Тя́ воздви́жена: с Не́юже тва́рь сла́вит Тя́, все́х Изба́вителя Иису́се во ве́ки.
И́н
Ирмо́с: В пещи́ о́троцы изра́илевы, я́коже в горни́ле добро́тою благоче́стия, чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Просвети́ ми о́чи серде́чныя, я́же две́рь све́та чи́стая, о́блак страсте́й, и тьму́ глубо́кую разгоня́ющи, да пою́: вся́ дела́ Госпо́дня Го́спода по́йте, и превозноси́те его́ во ве́ки. [Два́жды.]
О все́х Влады́чице чи́стая, не преста́й моля́щися Тебе́ призыва́ющих я́ко Ма́терь Бо́жию, Де́во всенепоро́чная, и вопию́щих: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Спасе́ния вину́ Христа́ неизрече́нно ро́ждшая, моли́ о все́х вопию́щих приле́жно Де́во всепе́тая: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Та́же пое́м пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Неизглаго́ланное Де́вы та́инство: не́бо бо сия́, и престо́л херуви́мский, и светоно́сный черто́г показа́ся. Христа́ Бо́га Вседержи́теля. Сию́ благоче́стно я́ко Богоро́дицу велича́ем.
Я́коже ви́де Тя́ дре́вле на дре́ве пове́шена Спа́се, зе́млю пове́сившаго на вода́х безме́рных, разбо́йник благоразу́мный, ве́рно вопия́ше Ти́: помяни́ мя, с ни́мже благоче́стно Твоя́ страда́ния прославля́ем.
Распина́емь поколеба́л еси́ земли́ основа́ния, копие́м же пробода́емь источа́еши безсме́ртныя ка́пли, кро́вь и во́ду, и́миже челове́чество очи́стил еси́ от страсте́й Иису́се: те́мже Тя́ воспева́юще велича́ем.
Му́ченичен: Веселя́хуся в муче́ниих святи́и, са́ми себе́ поощря́юще я́коже на сла́дость, до́блии: ста́нем, вопию́ще: се́ отве́рзе по́прище Христо́с, венцы́ ны́не подае́т те́м, и́хже возлюби́.
Му́ченичен: Просвеща́ется вся́ко ве́рных еди́нственное торжество́, страда́ния почита́ющее все́х непобеди́мых му́ченик, и тьмы́ боле́зней: и́хже ра́ди неболе́зненныя сподо́бишися сла́дости и жи́зни, и присносу́щнаго наслажде́ния.
Богоро́дичен: Человеколю́бца сло́ва неизрече́нно поро́ждшая, Его́же зря́щи Отрокови́ца от челове́к во́лею стра́ждуща, что́ сие́, вопия́ше? Бо́г безстра́стен стра́сть прие́млет: я́ко да от страсте́й изба́вит ве́рою покланя́ющихся Ему́.
И́н
Ирмо́с: О́браз чи́стаго рождества́ Твоего́ огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́ Богоро́дице непреста́нно велича́ем.
Возми́ тя́жкое бре́мя мои́х согреше́ний, Богоро́дице всепе́тая, и легча́йшее и́го Сы́на и Бо́га Твоего́ сподо́би мя́ носи́ти, и по стези́ ше́ствовати к го́рнему соверше́нию возводя́щей. [Два́жды.]
Трепе́щу помышля́я, Всенепоро́чная, стра́шный де́нь прише́ствия Христо́ва: вся́ бо жи́знь моя́ во гресе́х сконча́ся, и страсте́й душа́ моя́ испо́лнися. но уще́дри мя́ и вся́каго изба́ви тогда́ осужде́ния.
Приими́ Пречи́стая Влады́чице, непотре́бнаго раба́ Твоего́ моле́ния, и души́ моея́ и те́ла смуще́ние во глубо́кую тишину́ преложи́: я́ко да Тя́ велича́ю спаса́емь.
Та́же: Досто́йно е́сть: и покло́н. Ектениа́ ма́лая, и свети́лен. Та́же псалмы́ обы́чныя.
На стихо́вне стихи́ры кре́стны. Гла́с 1:
Тебе́ на дре́ве пригво́ждшагося пло́тию, и живо́т на́м пода́вшаго, я́ко Спа́са и Влады́ку, пои́м непреста́нно.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся, во вся́ дни́ на́шя возвесели́хомся, за дни́ в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Твои́м кресто́м Христе́, еди́но ста́до бы́сть а́нгелов и челове́ков, и во еди́ном собо́ре не́бо и земля́ весели́тся, вопия́: Го́споди сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Ва́с всехва́льнии му́ченицы, ни ско́рбь, ни теснота́, ни гла́д, ни гоне́ние, ниже́ ра́ны, ни я́рость звере́й, ни ме́чь, ниже́ о́гнь претя́щий разлучи́ти от Бо́га возмого́ша: любо́вию же па́че к Нему́, я́ко в чужди́х подви́гшеся телесе́х, естество́ забы́сте, сме́рть презре́вше. Те́мже и по достоя́нию боле́зней ва́ших мзду́ прия́сте, и небе́снаго ца́рствия насле́дницы бы́сте, непреста́нно моли́теся о душа́х на́ших.
Сла́ва, и ны́не, КрестоБогоро́дичен: У креста́ Твоего́ предстоя́щи Сло́ве Бо́жий, А́гница и непоро́чная Ма́ти Твоя́, рыда́ющи вопия́ше: увы́ Мне́ Сы́не, ка́ко умира́еши на кресте́? увы́ Мне́, Све́те Мо́й сла́дкий, где́ Твоея́ добро́ты ны́не за́йде зра́к? красне́йший па́че все́х челове́к.
Та́же, Бла́го е́сть испове́датися Го́сподеви: И трисвято́е, и по О́тче на́ш: тропа́рь. Иере́й глаго́лет ектению́, и отпу́ст. Та́же ча́с 1-й и псалмы́ обы́чны, и коне́чный отпу́ст.
В сре́ду блаже́нны, гла́с 1: 
Сне́дию изведе́ из рая́ вра́г Ада́ма: кресто́м же разбо́йника введе́ Христо́с во́нь, помяни́ мя зову́ща, егда́ прии́деши во Ца́рствии Твое́м.
Блаже́ни и́згнани пра́вды ра́ди, я́ко те́х е́сть Ца́рство Небе́сное.
Поно́сную претерпе́л еси́ стра́сть Христе́: и поноше́ние на́ше вся́кое отя́л еси́ Бла́же, и вы́шняго Ца́рствия прича́стники на́с яви́л еси́, покланя́ющихся Твоему́ соше́ствию.
Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
Ада́мово Христе́ обнаже́ние ты́ покрыва́яй, обнажи́лся еси́ пло́тию: возне́сл же ся на кре́ст, возне́сл еси́ на́с от глубины́ злы́х. Те́мже Твое́ Сло́ве сла́вим свято́е схожде́ние.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Святы́ми ва́шими стру́пы, прехва́льнии му́ченицы, мно́жество бесо́в острупи́вше, вся́ челове́ческия я́звы и стру́пы, благода́тию всегда́ вои́стинну исцеля́ете.
Сла́ва: Тро́ица просвеща́ет все́х, чи́сте Сию́ почита́ющих, и ве́дущих ю́, держа́ву иму́щу неразори́мую, Е́йже возопии́м: спаси́ любо́вию Тро́ице пою́щих Тя́.
И ны́не: Предстоя́щи Пренепоро́чная при кресте́, и зря́щи Христа́ пригвожде́на пло́тию, восклица́ющи взыва́ше: где́ Твоя́ за́йде Милосе́рде ны́не добро́та, сла́вы Го́споди?
В сре́ду ве́чера 
на Го́споди воззва́х, стихи́ры святы́м апо́столом. Гла́с 1.
Подо́бен: Прехва́льнии му́ченицы:
Сти́х: А́ще беззако́ния на́зриши Го́споди, Го́споди, кто́ постои́т? Я́ко у тебе́ очище́ние е́сть.
Апо́столи сла́внии, Христо́вы ученицы́ богозва́ннии, вселе́нныя учи́телие, обре́тше Го́спода Бо́га, и челове́ков хода́тая су́ща, тому́ боголе́пно прилепи́стеся: и я́ко бо́га того́, и я́ко челове́ка всесоверше́нна, в ми́ре я́ве пропове́дасте.
Сти́х: И́мене ра́ди Твоего́ потерпе́х Тя́ Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Апо́столи всему́дрии, Христо́вы ученицы́ богозва́ннии, вселе́нныя учи́телие, ва́шими моли́твами, Боже́ственным уче́нием внима́ти укрепи́те мя́, и стезе́ю те́сною помога́йте ходи́ти ми́ всегда́, я́ко да доспе́ю в пребыва́ние ра́йское простра́ннейшее.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Петра́ первопресто́льнаго воспева́ю, Па́вла, Иа́кова, Андре́а же и Фили́ппа, Си́мона, Варфоломе́а же и Фому́, Матфе́а же и Иоа́нна, Ма́рка же и Луку́, благове́стия списа́вших, ли́к богоизбра́нный, со ины́ми седмию́десятьми, я́ко сло́ва самови́дцы и пропове́дники.
И́ны стихи́ры вели́кому святи́телю и чудотво́рцу Никола́ю. Гла́с 1.
Подо́бен: Небе́сных чино́в:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Церко́вныя цве́ты прелета́яй: я́коже птене́ц вы́шняго гнезда́ а́нгельскаго, Нико́лае треблаже́нне, зове́ши при́сно к Бо́гу о все́х лю́дех, и́же в ну́ждных беда́х и искуше́ниих, и избавля́еши моли́твами твои́ми.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Небе́сныя добро́ты проходя́й, стра́шную о́ну разуме́л еси́ сла́ву, святу́ю святы́х. Те́мже и на́м небе́сная словеса́, при́сно живо́тных о́нех зре́ний явля́еши, свяще́ннейший О́тче.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Свяще́нныя оде́жды украше́ние, де́лательными соде́лал еси́ доброде́тельми светле́йшо, О́тче богоно́се. Те́мже и на́м священноде́йствуеши ди́вная сла́вных чуде́с Христа́ ра́ди лю́тых на́с избавля́я.
Сла́ва, и ны́не, Богоро́дичен: Прегреше́ний пучи́ною обурева́емь, к ти́хому приста́нищу прибе́г, пречи́стей моли́тве Твое́й, Богороди́тельнице, взыва́ю Ти́: спаси́ мя, кре́пкую Твою́ десни́цу просте́рши рабу́ Твоему́, Всенепоро́чная.
Та́же, Све́те ти́хий: Проки́мен дне́. Посе́м: Сподо́би Го́споди в ве́чер се́й:
На стихо́вне стихи́ры апо́столом. Гла́с 1:
Апо́стольская всесли́чная цевни́ца, Святы́м Ду́хом дви́жима, ме́рзкия бесо́в же́ртвы упраздни́ла е́сть, и еди́наго Го́спода пропове́давши, язы́ки изба́ви от пре́лести и́дольския, и покланя́тися научи́ Тро́ице Единосу́щней.
Сти́х: К Тебе́ возведо́х о́чи мои́ живу́щему на небеси́, се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Петра́ и Па́вла согла́сно похва́лим, Луку́, Матфе́а, Ма́рка, Иоа́нна, Андре́а, Фому́, Варфоломе́а, Си́мона Канани́та, Иа́кова и Фили́ппа, и ве́сь ли́к ученический досто́йно да восхва́лим.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Подо́бен, му́ченичен: Прехва́льнии му́ченицы, ва́с ни земля́ потаи́ла е́сть, но не́бо прия́т вы́, и отверзо́шася ва́м ра́йския две́ри, и вну́трь бы́вше, дре́ва живо́тнаго наслажда́етеся, Христо́ви моли́теся, дарова́ти душа́м на́шым ми́р и ве́лию ми́лость.
Сла́ва, и ны́не, Богоро́дичен: Ра́дуйся ра́досте пра́дедов, Апо́столов и Му́чеников весе́лие, и покро́в на́с Де́во, Твои́х рабо́в.
Та́же: Ны́не отпуща́еши раба́ Твоего́: Трисвято́е, и по О́тче на́ш: тропа́рь, и отпу́ст.
В сре́ду на повече́рии 
кано́н пресвяте́й Богоро́дице. Гла́с 1.
ПЕ́СНЬ 1
Ирмо́с: Пе́снь после́днюю пои́м вси́ Бо́гу, сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Купина́ Тя вообража́ше, Богороди́тельнице: О́гнь бо носи́ла еси́ вои́стинну непостоя́нный, пребы́вши неопа́льна. Те́мже Тя́ ве́рными гла́сы песносло́вим при́сно.
Обо́лкся в челове́ка Бо́г Сло́во, из Тебе́ па́че смы́сла воплоти́ся, Пречи́стая. Те́м Тя́ вся́кое дыха́ние славосло́вит, и покланя́ется Тебе́, и по до́лгу чти́т.
Сла́ва: Зачала́ еси́, Пречи́стая, неизрече́нное сло́во, вся́ содержа́щее земны́я концы́, и Сие́ родила́ еси́: Его́же моли́ приле́жно, поми́ловати на́с.
И ны́не: Я́же Еди́на безле́тнаго Бо́га в ле́то ро́ждши воплоще́нна, Пречи́стая Влады́чице, стра́стныя моея́ души́ вселе́тныя стра́сти исцели́.
ПЕ́СНЬ 3
Ирмо́с: Да утверди́тся се́рдце мое́ в во́ли Твое́й, Христе́ Бо́же, И́же над вода́ми не́бо утвержде́й второ́е, и основа́вый на вода́х зе́млю, Всеси́льне.
Да обожи́т челове́чество, Бо́г бы́сть Челове́к, из Тебе́, Де́во Чи́стая, па́че сло́ва и смы́сла: сего́ ра́ди Тя́ согла́сно ве́рнии ублажа́ем.
И́же естество́м неопи́санный, вопло́щься из Тебе́ написа́ся, Богоблагода́тная Чи́стая: Его́же непреста́нно моли́, уще́дрити, и просвети́ти ду́шы блажа́щих Тя́.
Сла́ва: Непло́дствовавшия мы́сли моея́ непло́дия вся́ отжени́, и плодоно́сну доброде́тельми ду́шу мою́ покажи́, Пресвята́я Богоро́дице, ве́рных помо́щнице.
И ны́не: Изба́ви мя́ Пренепоро́чная вся́каго обстоя́ния, и мно́гих собла́зн змие́вых, ве́чнующаго огня́ и тьмы́, Я́же Све́т ро́ждшая на́м невече́рний.
ПЕ́СНЬ 4
Ирмо́с: Ду́хом прови́дя, проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися: сла́ва си́ле Твое́й, Го́споди.
В Пречи́стое Твое́ чре́во всели́ся Христо́с, Всесвята́я Влады́чице, обожи́ на́с, пло́ть прие́м одушевле́нну. Те́м Тя́ Чи́стую Ма́терь правосла́вно воспева́ем, Влады́чице, ми́ру помо́щнице.
Свята́я Богоро́дице, освяти́ на́с, Я́же Пресвята́го ро́ждшая пло́тию, уподо́битися хоте́вша челове́ком: и Небе́снаго Ца́рствия все́х яви́, Пречи́стая, прича́стники моли́твами Твои́ми.
Сла́ва: Де́во Богоро́дице, нескве́рная се́не, оскве́рншагося прегреше́ньми очи́сти мя́ ны́не щедро́т Твои́х чи́стыми заря́ми, и да́ждь ми́ ру́ку по́мощи, да зову́: сла́ва си́ле Твое́й Го́споди.
И ны́не: Це́рковь освяще́нная Бо́гови яви́лася еси́, в Тя́ Все́льшемуся, Де́во па́че ума́: Того́ моли́, грехо́в на́ших скве́рну очи́стити: я́ко да хра́мы пока́жемся, и жили́ща Ду́ху.
ПЕ́СНЬ 5
Ирмо́с: Тво́й ми́р да́ждь на́м, Сы́не Бо́жий, ино́го бо ра́зве Тебе́ Бо́га не зна́ем, и́мя Твое́ имену́ем, я́ко Бо́г живы́х и ме́ртвых еси́.
Ме́ртва мя́ соде́ла иногда́ во Еде́ме вкуше́ние лука́вое: Живо́т же ро́ждши Чи́стая, и́же дре́вом дре́вле умерщвле́ннаго оживотвори́, да Тя́ славосло́вя воспева́ю.
Спаси́ мя, Всечи́стая, от бе́д лю́тых: воздви́гни от страсте́й гно́йных, и изба́ви мя́ плене́ния и озлобле́ния лука́вых бесо́в, любо́вию чту́щаго Тя́.
Сла́ва: О́блак и ра́й, и две́рь Све́та, трапе́зу и руно́ зна́ем Тя́, и ста́мну вну́трь Ма́нну нося́щу, Сла́дость ми́ра, Чи́стая Де́во Ма́ти.
И ны́не: Ро́ждши, Пренепоро́чная, Бо́га Емману́ила, Челове́ка я́ве за милосе́рдие бы́вшаго: Сего́ моли́ я́ко Человеколю́бца, Чи́стая, уще́дрити лю́ди согре́шшыя.
ПЕ́СНЬ 6
Ирмо́с: Я́ко Ио́ну проро́ка, возведи́, Христе́ Бо́же, живо́т мо́й от тли́, вопию́ Ти Человеколю́бче, я́ко жи́знь у тебе́ е́сть, и нетле́ние, и си́ла.
Оскверне́ннаго мя́ мно́гими грехи́, молю́ Тя су́щую благу́ю и нескве́рную ски́нию: омы́й от вся́кия скве́рны, хода́тайством Твои́м.
Окормле́ние ми́ бу́ди, Чи́стая, в лю́тей пучи́не жите́йских напа́стей обурева́емому, и наста́ви к спаси́тельному приста́нищу, и спаси́ мя.
Сла́ва: Треволне́ния по́мысл, и страсте́й наведе́ния, и глубина́ грехо́в, окая́нную мою́ ду́шу обурева́ют: помози́ ми Свята́я Влады́чице.
И ны́не: Свяще́ния се́нь пронарече́нная Мари́е, оскверне́нную сластьми́ окая́нную мою́ ду́шу освяти́, и Боже́ственныя сла́вы прича́стника мя́ сотвори́.
Та́же: Го́споди поми́луй, три́жды. Сла́ва, и ны́не:
Седа́лен, гла́с 1. Подо́бен: Гро́б Тво́й:
Де́во и пита́тельнице Еди́ному от Тро́ицы, раю́ кра́сный, земны́х спасе́ние, покро́вом Твои́м спаса́й благоче́стно воспева́ющих Тя́: ты́ бо родила́ еси́ во проро́цех Глаго́лавшаго, Ты́ носи́ла еси́ Содержа́щаго вся́ческая, я́ко Ма́ти Христа́ Бо́га.
ПЕ́СНЬ 7
Ирмо́с: Су́щым в пещи́ отроко́м Твои́м, Спа́се, не прикосну́ся, ниже́ стужи́ о́гнь. Тогда́ трие́ я́ко еди́неми усты́ поя́ху и благословля́ху, глаго́люще: благослове́н Бо́г оте́ц на́ших.
Безнача́льнаго Отца́ Сы́н во чре́во Твое́ всели́ся, прии́м нача́ло: я́ко да на́с изба́вит я́ко Бо́г, от лука́вых нача́л тьмы́, Богороди́тельнице Чи́стая, кла́няющихся Ему́.
Испещре́на Боже́ственными доброде́тельми, Чи́стая Де́во, родила́ еси́ Сло́во, собезнача́льное Отцу́, доброде́тельми небеса́ вои́стинну покры́вшее: Его́же моли́ при́сно уще́дрити на́с.
Сла́ва: Освяти́ на́ша помышле́ния, утверди́ все́х ду́шы, Ма́ти Бо́жия, твори́ти до́бре оправда́ния, за милосе́рдие неизрече́нное, Воплоще́ннаго из Тебе́, Де́во, Сло́ва Безнача́льнаго Отца́.
И ны́не: Умерщвле́нный страстьми́ мно́гими, Пренепоро́чная, оживи́ у́м мо́й, и Богоуго́дная твори́ти укрепи́ мя, да велича́ю Тя́ я́ко засту́пницу при́сно христиа́н и упова́ние.
ПЕ́СНЬ 8
Ирмо́с: Его́же ужаса́ются а́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
Избавля́емся, Пренепоро́чная, Твои́ми к Бо́гу бде́нными моли́твами вся́ческих искуше́ний, Тя́ Богоро́дицу зна́ющии Благослове́нную и Прера́дованную.
Воплоща́ется Безпло́тный из Тебе́ боголе́пно: Его́же моли́, Пречи́стая, стра́сти пло́ти твоея́ умертви́ти, и оживи́ти мою́ ду́шу умерщвле́ную грехи́.
Сла́ва: Исцели́вшаго сокруше́ние Ада́ма пе́рстнаго Спа́са ро́ждшая, Пречи́стая, и Бо́га: Его́же моли́, я́звы души́ моея́ исцели́ти, неисце́льно боля́щыя.
И ны́не: Возста́ви лежа́щаго во глубине́ зо́л, и я́же ны́не борю́щыя мя́ победи́ враги́, сне́дшыя безме́стными сластьми́ ду́шу мою́: не пре́зри мене́, Чи́стая, но уще́дри и спаси́ мя.
ПЕ́СНЬ 9
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный, велича́ем вси́ я́ко Ма́терь Бо́га на́шего Чи́стую.
Све́т Боже́ственный ро́ждшая, Пренепоро́чная, от Отца́ возсия́вший, омраче́нную мою́ ду́шу лестьми́ жития́, и бы́вшую враго́м посме́х, уще́дри, и све́ту покая́ния спаси́тельнаго сподо́би, Чи́стая.
Светови́дный Тя́ о́блак, Пренепоро́чная, Иса́иа зря́ше, из него́же возсия́ на́м Со́лнце пра́ведное: та́йно тва́рь просвети́: сего́ ра́ди Тя́ ве́рою воспева́ем до́брую в жена́х.
Сла́ва: Грехолюби́в сы́й в ле́ности живу́, и суди́ща, Чи́стая, неумы́тнаго трепе́щу, на не́мже мя́ соблюди́, Твои́ми Святы́ми мольба́ми, Де́во Богоневе́сто, неосужде́наго: да я́ко засту́пницу ублажа́ю Тя́ при́сно.
И ны́не: Трепе́щу суди́ща, Де́во, и незабы́тнаго очесе́ Твоего́ Сы́на, соде́лав мно́ги грехи́ на земли́. и сего́ ра́ди Тебе́ вопию́: Всеми́лостивая Влады́чице, помози́ ми, и тогда́шния мя́ ну́жды изми́ неосужде́ннаго, Чи́стая.
Та́же, Досто́йно е́сть: И покло́н. Та́же Трисвято́е. И по О́тче на́ш: тропари́, и про́чее обы́чное, и отпу́ст.
Четверг 
В четверто́к у́тра 
по 1-м стихосло́вии седа́льны апо́стольски. Гла́с 1:
Прему́дрии вселе́нныя ловцы́, от Бо́га прие́мшии ми́лостивное, моли́те и ны́не о на́с вопию́щих: Го́споди, спаси́ гра́д Тво́й, и от одержа́щих зо́л свободи́ апо́стол ра́ди ду́шы на́шя.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Трубы́ Христо́вы благогла́сныя, в пе́снех да почти́м ве́рнии прему́дрыя Апо́столы, ко́ни, возмути́вшыя безбо́жия мо́ре, и привле́кшыя я́ко из глубины́ челове́ки, к Боже́ственному спасе́ния приста́нищу, благода́тию Ду́ха.
Сла́ва, и ны́не, Богоро́дичен: Необори́мую сте́ну стяжа́вше ве́рнии Богоро́дицу Мари́ю, прииди́те поклони́мся и припаде́м к не́й: дерзнове́ние бо и́мать к ро́ждшемуся из нея́, и мо́лится, и спаса́ет от гне́ва и сме́рти ду́шы на́шя.
По 2-м стихосло́вии, седа́льны, гла́с 1:
Мре́жею слове́сною плете́ния ри́торская, ры́барие тро́стию кре́стною разве́ргше, просвети́ша язы́ки, благоче́стно сла́вити тя́ Бо́га и́стиннаго, те́мже ти́ пе́снь укре́пльшему и́х вопие́м: сла́ва Отцу́, и Сы́ну, сла́ва единосу́щному Ду́ху, сла́ва те́ми просвети́вшему ми́р.
Сти́х: Испове́дят Небеса́ чудеса́ Твоя́, Го́споди.
Све́т от све́та безле́тно просия́в, в ле́то пло́тию на земли́ яви́ся, и ми́р просвети́, ва́ми всеблаже́ннии. Те́мже вси́ уче́ньми ва́шими Боже́ственными просве́щшеся, свяще́нную ва́шу па́мять почита́ем Апо́столи.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Му́ченики Христо́вы мо́лим вси́ от любве́ прише́дше к ни́м с ве́рою: си́и бо о на́шем спасе́нии про́сят, си́и источа́ют исцеле́ний благода́ть, си́и полки́ отгоня́ют бесо́вския, я́ко сохра́нницы ве́ры.
Сла́ва, и ны́не, Богоро́дичен: Упова́ние христиа́н, Пресвята́я Де́во, его́же родила́ еси́ Бо́га, па́че ума́ и сло́ва, непреста́нно моли́ о воспева́ющих Тя́, пода́ти оставле́ние грехо́в на́ших все́х и исправле́ние жития́, ве́рою и любо́вию при́сно сла́вящым Тя́.
По 3-м стихосло́вии седа́льны. Гла́с 1:
Свети́ла мы́сленная ученицы́ спа́совы све́тлии, я́ко о́гнь озари́сте всея́ земли́ исполне́ние Боже́ственными уче́нии: те́мже молю́ся, я́же во тьме́ ду́шу мою́ просвети́те, светоза́рными луча́ми ва́шими всеблаже́ннии.
В Ми́рех живы́й чу́вственно святи́телю, я́ко ми́ром разу́мно духо́вным яви́лся еси́ пома́зан о́тче Нико́лае, и ми́ры чуде́с твои́х облагоуха́л еси́, ми́ро приснотеку́щее пролива́я, ми́рными твои́ми благоуха́еми пе́сньми, и па́мятию твое́ю.
Сла́ва, и ны́не, Богоро́дичен: Проро́цы Тя́ я́сно провозвести́ша Отрокови́це, Ма́терь Бо́жию: и апо́столи Боже́ственнии в ми́ре пропове́даша, и мы́ ве́ровахом. те́мже вси́ благочестному́дренне почита́юще воспева́ем Тя́, и Богоро́дицу вои́стинну при́сно имену́ем.
Кано́н святы́м Апо́столом. Творе́ние Феофа́ново. Гла́с 1.
ПЕ́СНЬ 1
Ирмо́с: Твоя́ победи́тельная десни́ца боголе́пно в кре́пости просла́вися: та́ во, Безсме́ртне, я́ко всемогу́щая, проти́вныя сотре́, изра́ильтяном пу́ть глубины́ новосоде́лавшая.
Боже́ственными просвети́вшеся заря́ми трисо́лнечнаго сия́ния сла́внии, положе́нием нареко́стеся вои́стинну бо́зи, светови́днии Апо́столи: те́мже по до́лгу ва́с ве́рою почита́ем. [Два́жды.]
Сло́ва я́вльшагося на земли́ за милосе́рдие дебельство́м пло́ти, уго́днии служи́телие, и его́ все́х повеле́ний исполни́телие ве́рою бы́сте, при́сно почита́етеся Апо́столи.
Све́тлыми луча́ми Пресвята́го Ду́ха при́сно блаже́ннии, всего́ мя просвети́те, грехо́в тьмо́ю покрыва́емаго, и к покая́ния пути́ Я́ве наста́вите.
Богоро́дичен: Я́же апо́столов ра́дость, Богороди́тельнице Всенепоро́чная Влады́чице, я́ко Ма́ти бы́вши в те́х боголе́пно глаго́лавшему, с ни́миже моли́ся, огня́ гее́нны изба́вити мя́.
И́н кано́н во святы́х отцу́ на́шему Никола́ю Чудотво́рцу, его́же краегране́сие: Тебе́ Нико́лае пе́рвое изношу́ пе́ние а́з. Творе́ние Ио́сифово. Гла́с 1.
ПЕ́СНЬ 1
Ирмо́с: Пе́снь побе́дную пои́м вси́ Бо́гу, сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Венцы́ украша́емь пра́ведными, и престо́лу благода́ти предстоя́ Нико́лае, и́же пе́сньми тя́ ны́не венчава́ющыя ве́рно, при́сно спаса́й моли́твами твои́ми.
И́же благода́ть прие́м исцеле́ний всеблаже́нне Нико́лае, души́ моея́ я́звы моли́твами твои́ми исцели́, и находя́щих искуше́ний изба́ви мя́, молю́ся.
Кре́пкою Нико́лае твое́ю моли́твою, всеразсла́бленную ду́шу мою́ прегреше́ньми исцели́, и жития́ злолю́тых изба́ви мя́, молю́ся.
Богоро́дичен: Ума́ моего́ омраче́ние, всенепоро́чная, све́том Твои́м отжени́, и тьмы́ ве́чнующия изба́ви мя́, я́ко да пою́ всегда́ вели́чия Твоя́.
ПЕ́СНЬ 3
Ирмо́с: Еди́не ве́дый челове́ческаго существа́ не́мощь, и ми́лостивно в не́ вообра́жься, препоя́ши мя́ с высоты́ си́лою, е́же вопи́ти Тебе́, Святы́й: одушевле́нный хра́ме неизрече́нныя сла́вы Твоея́, Человеколю́бче.
И́же еди́н неви́димый Бо́г, ви́димь бы́сть воплоща́емь, и ученики́ ва́с избра́в во все́м ми́ре, его́ и́мя и превосходя́щую сла́ву пропове́дающих, преблаже́ннии Боже́ственнии апо́столи. [Два́жды.]
Тебе́ еди́ному согреши́х Христе́, Тебе́ еди́ному беззако́нновах, и ду́шу злы́ми оскверни́х: Твое́ю ми́лостию очи́сти и спаси́ мя, име́яй моля́щыя Тя́, еди́не благопремени́телю Иису́се, прему́дрыя Апо́столы Твоя́.
Го́рестей стра́стных скве́рн, и го́рести грехо́вныя изба́вите мя́ я́ко ми́лостивии Апо́столи, и покая́нием ослажда́юще мою́ мы́сль, я́ко Боже́ственную нося́ще сла́дость в се́рдцы всехва́льнии.
Богоро́дичен: С невеще́ственными служи́тели, Де́во Неискусобра́чная, со все́ми вы́шними си́лами, с му́ченики и Апо́столы, Христа́, Его́же воплоти́ла еси́ от чи́стых крове́й Твои́х: умоли́ спасти́ся рабо́м Твои́м.
И́н
Ирмо́с: Да утверди́тся се́рдце мое́ в во́ли Твое́й, Христе́ Бо́же, и́же над вода́ми Не́бо утвержде́й второ́е, и основа́вый на вода́х зе́млю, Всеси́льне.
Первосвяще́нников удобре́ние, благоуха́ние Боже́ственнаго Ду́ха, мирово́нными твои́ми моли́твами злосмра́дныя стра́сти отжени́ се́рдца моего́, Нико́лае му́дре, любо́вию молю́ся.
В ле́ности скончава́ю мою́ жи́знь окая́нный, и бою́ся стра́шнаго Твоего́ суди́ща Христе́: на не́мже не посрами́ мене́, Никола́а хода́тайствы свяще́нными умоле́н быва́я.
Преиспещре́н Боже́ственною благода́тию, святи́телю Нико́лае о́тче, от разли́чных искуше́ний и бе́д спаси́, прибега́ющыя в кро́в тво́й при́сно всеблаже́нне.
Богоро́дичен: Изба́ви мя́ от все́х напа́стей, и от мно́гих собла́зн зми́евых, и от ве́чнаго огня́ и тьмы́, Всенепоро́чная, Я́же све́т ро́ждшая на́м невече́рний.
ПЕ́СНЬ 4
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше свято́му, во спасе́ние на́ше и обновле́ние.
Мо́ре безбо́жия и неве́рства возмути́вше, яжде́нием ва́шим, ко́ни богоизбра́ннии Христо́вы Апо́столи: врага́ потопи́сте мы́сленнаго, и потопле́нныя челове́ки извлеко́сте ко спасе́нию. [Два́жды.]
Прия́телище ду́ха Боже́ственных сия́ний Апо́столи, омраче́нную мою́ ду́шу, и прия́тну вся́ческих страсте́й бы́вшую, све́том покая́ния просвети́те богоблаже́ннии Боже́ственнии Апо́столи.
О́блацы, и́же во́ду живо́тную одожди́вшии, изсо́хшую мою́ ду́шу бездо́ждием страсте́й Боже́ственне напо́йте, и доброде́телей возрасти́ти кла́сы сотвори́те спасе́ния, Апо́столи всехва́льнии.
Богоро́дичен: Проро́цы, Апо́столи прехва́льнии, му́ченицы, с ма́терию изба́вителевою моли́теся приле́жно, я́ко да изба́вимся от грехо́в, и ве́чныя му́ки, и искуше́ний, и бе́д, и скорбе́й.
И́н
Ирмо́с: Ду́хом прови́дя, проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися: Сла́ва си́ле Твое́й, Го́споди.
Я́ко все́х повеле́ний Бо́жиих испо́лнитель, о́тче святи́телю Нико́лае, соблюда́ти поспеши́ на́м моли́твами твои́ми, я́же на земли́ законоположе́ния ко спасе́нию веду́щая, и изба́ви все́х напа́стей находя́щих.
Тече́ние твое́ сконча́в преподо́бно о Христе́, пути́ на́шя испра́ви, я́же к Нему́ о́тче богоно́сне Нико́лае, я́ко да убежа́вше безпу́тнаго блуже́ния, ко спаси́тельному дости́гнем соверше́нию.
И́же вся́ ко́зни вра́жия успи́в, Боже́ственными бодростьми́, Нико́лае прему́дре, бдя́щих, и Бо́га воспева́ющих, и тебе́ хода́тая к Нему́ предлага́ющих, все́х на́с о́тче облагодати́.
Богоро́дичен: Разуме́в проро́к Ду́хом Бо́жиим, го́ру Тя́ приосене́нную преднаписа́в, Чи́стая, иста́явшыя зно́ем мно́гих прегреше́ний, Твои́ми благоприя́тными хода́тайствы Богоро́дице ны́не прохлади́, и благода́тию.
ПЕ́СНЬ 5
Ирмо́с: Просвети́вый сия́нием прише́ствия Твоего́, Христе́, и освети́вый Кресто́м Твои́м ми́ра концы́, сердца́ просвети́ све́том Твоего́ богоразу́мия, правосла́вно пою́щих Тя́.
Ка́плющыя сла́дость и кра́сное весе́лие, яви́стеся го́ры всесла́внии апо́столи, го́ресть всю́ вра́жию оте́млюще, и ве́рныя наслажда́юще. [Два́жды.]
Прише́дша стра́нна Христа́ во своя́ разуме́сте, и и́скренно тому́ прилепи́стеся. Те́мже от чужда́го мя́ изба́вите вре́да, Боже́ственнии сло́ва Апо́столи.
Та́йныя души́ моея́ исцели́ я́звы, моли́твами свяще́нно в ми́ре пропове́давших Боже́ственное Твое́ прише́ствие, и стра́сти Ще́дре, и е́же из гро́ба воскресе́ние.
Богоро́дичен: Со все́ми безпло́тными, Его́же воплоти́ла еси́ Бо́га сло́во, па́че сло́ва, Богоро́дице Де́во моли́, от безслове́сных дея́ний и плотски́х страсте́й свободи́тися рабо́м Твои́м.
И́н
Ирмо́с: Све́тлый на́м возсия́й све́т присносу́щный, у́тренюющым о судьба́х за́поведей Твои́х, Влады́ко Человеколю́бче, Христе́ Бо́же на́ш.
Во дворе́х Госпо́дних насажде́н святи́телю о́тче Нико́лае, и я́ко плодови́тая ма́слина, благода́тию умаща́еши ны́не все́х ли́ца, еле́ем трудо́в Твои́х.
Мольбу́ ны́не сотвори́ о́тче Нико́лае, о рабе́х твои́х: я́ко да оставле́ние согреше́ний прии́мем, и от одержа́щия ско́рби изба́вимся, и вся́кия тесноты́.
Тебе́ мо́лим нико́лае, блага́го хода́тая ко Го́споду: не оста́ви на́с свя́те без заступле́ния. но обы́чною твое́ю моли́твою спаса́й.
Богоро́дичен: Светови́дный Христо́в хра́ме, Отрокови́це Богоблагода́тная, моли́твами Твои́ми, Отцу́, и Сы́ну, и Ду́ху, и на́с хра́мы сотвори́, преподо́бная содева́ющих.
ПЕ́СНЬ 6
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́, Бо́же на́ш: Ты́ бо кре́пость немощству́ющих и исправле́ние.
Мре́жами слове́сными улови́сте язы́ки, к ра́зуму явле́ннаго назда́ния челове́ков, о богоблаже́ннии апо́столи: его́же приле́жно о ми́ре моли́те. [Два́жды.]
Душе́ моя́ смире́нная, душе́ окая́нная, душе́ непока́янная, пока́йся, и возопи́й Христу́: согреши́х, очи́сти мя́ Влады́ко Человеколю́бче, моли́твами Апо́стол Твои́х, я́ко преблаги́й.
И́же дре́вле изра́илю источи́вый во́ду из ка́мене всеси́льне, разреши́ ми омраче́ние Христе́, и приноси́ти то́ки сле́з сотвори́, моли́твами апо́стол Твои́х, я́ко многоми́лостив, да воспева́ю и велича́ю Твое́ благоутро́бие.
Богоро́дичен: Де́во, из Тебе́ за бла́гость роди́тися благоизво́лившаго умоли́, я́ко Творца́ и Бо́га, спасти́ от искуше́нии и напа́стей, на Тя́ Пресвята́я, всегда́ упова́ние иму́щих.
И́н
Ирмо́с: Проро́ка Ио́ну подража́я вопию́: живо́т мо́й, Бла́же, свободи́ из тли́, и спаси́ мя, Спа́се ми́ра, зову́ща: сла́ва Тебе́.
Име́яй мно́жество щедро́т, Христе́, мно́жество мои́х зо́л отжени́ моли́твами Никола́а, окормля́я мою́ жи́знь, волна́ми греха́ обурева́емую при́сно.
Кре́пко врага́ попра́л еси́ му́дре, его́же сокруша́ти и на́с твои́ми моли́твами укрепи́ Нико́лае, тобо́ю предста́телем Боже́ственным обогати́вшихся.
И́же ми́ряном бы́в первосвяти́тель и́стинный, облагоуха́й на́ша чу́вства душе́вная о́тче Нико́лае, и вражду́ющыя на ны́ злосмра́дныя стра́сти отгоня́й при́сно.
Богоро́дичен: Вели́чия Тебе́, Чи́стая, сотвори́ Христо́с: Его́же моли́ при́сно, возвели́чити в на́с бога́тыя Его́ ми́лости, богоблагода́тная.
ПЕ́СНЬ 7
Ирмо́с: Тебе́ у́мную, Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́, во чре́ве Твое́м всеце́л, хва́льный отце́в Бо́г, и препросла́влен.
Исто́чник живота́ Иису́с Госпо́дь сы́й, ва́с оста́ви ученики́ я́коже ре́ки, вода́ми напая́ющыя богоразу́мия всю́ подсо́лнечную, и пою́щыя: хва́льный отце́в Бо́г и препросла́влен. [Два́жды.]
О́гнь мы́сленный в се́рдцы нося́ще, Боже́ственную благода́ть Христо́ву, пожго́сте ученицы́ ве́щь безбо́жия. Те́мже ве́щныя моя́ стра́сти попали́те вопию́щаго: хва́льный отце́в Бо́г, и препросла́влен.
О́гненнаго муче́ния изба́ви мя́ Бо́же, моли́твами сла́вных Твои́х учени́к, и не отве́ржи мене́ от лица́ Твоего́ Го́споди, в покая́нии взыва́юща: хва́льный отце́в Бо́г, и препросла́влен.
Богоро́дичен: Тлетво́рных грехо́в и страсте́й изми́ мя Го́споди, и́же нетле́нно роди́выйся от Де́вы Богома́тере, все́м же нетле́ние да́руя, пе́сненно пою́щым: хва́льный отце́в Бо́г, и препросла́влен.
И́н
Ирмо́с: Су́щым в пещи́ отроко́м Твои́м, Спа́се, не прикосну́ся, ниже́ стужи́ о́гнь. Тогда́ трие́, я́ко еди́неми усты́ поя́ху и благословля́ху, глаго́люще: благослове́н Бо́г оте́ц на́ших.
Рачи́тельною моли́твою твое́ю му́дре, се́рдца моего́ утверди́ гле́зне изве́стно, на ка́мени Бо́жиих за́поведей пресве́тлых, спаса́я непреме́нно Нико́лае, от кова́рств па́костных злонача́льнаго врага́.
Разреше́ние на́м мно́гих грехо́в испроси́, се́тей жите́йских и ну́ждных, и искуше́ний вся́ческих находя́щих, свяще́нне Нико́лае, все́х ве́рных засту́пниче, и святи́телей основа́ние.
И́же сокры́вый ра́б лука́вый тала́нт, его́же в де́лание благовосприе́м а́з е́смь: и бою́ся та́мошняго суди́ща, на не́мже, Судие́ Бо́же все́х, не осуди́ мене́, моле́ния ра́ди свята́го Никола́а.
Богоро́дичен: Тебе́, Всесвята́я, Пречи́стая, раби́ Твои́ всегда́, во дни́ и в нощи́ мо́лим сокруше́нною мы́слию, прося́ще избавле́ния грехо́в на́ших, да́ти Твои́ми моли́твами, Чи́стая.
ПЕ́СНЬ 8
Ирмо́с: В пещи́ о́троцы Изра́илевы, я́коже в горни́ле, добро́тою благоче́стия чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Я́ко лучы́ со́лнце вели́кое ва́с простре́ во всю́ вселе́нную, озаря́я ве́рою пою́щих апо́столи: благослови́те вся́ дела́ Госпо́дня Го́спода, по́йте и превозноси́те Его́ во ве́ки. [Два́жды.]
Я́ко па́стырие су́ще слове́снии, я́ко А́гнцы па́стыря, я́ко о́вцы а А́гнца изба́вителя на́шего Христа́, богови́дцы Апо́столи моли́те непреста́нно, от мы́сленнаго мя́ во́лка изба́вити, и спаса́емых ча́сти сподо́бити мя́.
Преокая́нная душе́, стени́ и возопи́й Го́сподеви: согреши́х па́че все́х, и беззако́нновах лю́те: очи́сти и спаси́ мя я́ко блудни́цу, я́ко мытаря́, я́коже разбо́йника ще́дре, Апо́столов моли́твами благоприя́тными.
Богоро́дичен: Со А́нгелы ма́ти Бо́жия, со Апо́столы, и Му́ченики, и со проро́ки умоли́ Христа́, спасти́ взыва́ющыя: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
И́н
Ирмо́с: Его́же ужаса́ются А́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
На горе́ стоя́ Боже́ственных доброде́телей, конце́м зна́емь чуде́с высо́ких, нико́лае, яви́лся еси́ показа́ньми: Те́мже вся́к язы́к почита́ет тя́ во вся́ ве́ки.
Вкуси́в, преподо́бне, Боже́ственныя сла́дости, го́ресть возненави́дел еси́ страсте́й и сласте́й: от ни́хже на́с изба́ви моля́ Христа́, востаю́щыя беды́ утоли́ти.
Я́ко сто́лп непоколеби́мь, и утвержде́ние ве́рных, при́сно мя́ коле́блема жите́йскими зло́бами, и бесо́вскими дохнове́нии, укрепи́ всеблаже́нне Нико́лае, моли́твами твои́ми.
Богоро́дичен: Уврачу́й, Пречи́стая, стра́сти се́рдца моего́, ро́ждшая все́х Врача́, и пра́ведных ча́сти яви́ мя прича́стника, Де́во, Христа́ умоли́вши.
Та́же пое́м пе́снь Богоро́дице: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: О́браз чи́стаго рождества́ Твоего́, огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́ Богоро́дице непреста́нно велича́ем.
Боже́ственнии Свята́го Ду́ха, и светоза́рнии свети́льницы показа́стеся, светозаре́нием честна́го и прему́драго пропове́дания блаже́ннии, просвети́сте всю́ вселе́нную, тьму́ и́дольскую отгна́вше. [Два́жды.]
Боже́ственнаго мы́сленнаго виногра́да ло́зие бы́вше, Боже́ственное гро́здие возрасти́сте, источа́юще спаси́тельное вино́ сла́внии апо́столи. Те́мже мя́ от пия́нства сласте́й изба́вите.
Трепе́щу окая́нный помышля́я стра́шное о́но Христе́ мо́й суди́ще Твое́, дея́ньми бо сту́дными и скве́рными ны́не обложе́н е́смь, и пре́жде суда́ осужде́н: те́мже мя́ Апо́стол Твои́х моли́твами уще́дри.
Богоро́дичен: Еди́на челове́ки обожи́ла еси́, воплоще́нно сло́во поро́ждши: его́же моли́ со апо́столы и му́ченики пречи́стая, Де́во Всенепоро́чная, о на́с ве́рою ублажа́ющих и чту́щих тя́.
И́н
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный, велича́ем вси́ я́ко Ма́терь Бо́га на́шего чи́стую.
Я́ко Христо́ва святи́теля, я́ко светоза́рную звезду́, я́ко чуде́с самоде́йственника, я́ко исто́чника исцеле́ний, я́ко су́щым в ско́рбех помо́щника, я́ко изба́вителя тепле́йша призыва́ющым тя́ в беда́х о́тче, восхваля́ем пе́сньми свяще́нными.
Тя́ па́стыря вели́каго, и подража́теля во все́м нача́льнаго Па́стыря Христа́, приле́жно мо́лим Нико́лае: от высо́т свяще́нных упаси́ рабы́ твоя́, и избавля́й от все́х жите́йских напа́стей всегда́.
Уже́ коне́ц приближа́ется, что́ лени́шися, о душе́ моя́? почто́ не тщи́шися бо́гови благоуго́дно пожи́ти? потщи́ся и возни́кни про́чее, и возопи́й: человеколю́бче, уще́дри мя́, Никола́а моли́твами окормля́я мою́ жи́знь, я́ко бла́г.
Богоро́дичен: Я́же Све́т ро́ждшая Боже́ственный, омраче́наго мя́ все́ми прило́ги лука́ваго, и во уны́нии живу́ща, и прогне́вающа Бо́га, просвети́, Всенепоро́чная, и наста́ви к до́брым де́ланием, я́ко вина́ су́щи все́х до́брых.
Та́же, Досто́йно е́сть: И покло́н. Ектениа́ ма́лая, и свети́лен, и псалмы́ обы́чны.
На стихо́вне стихи́ры апо́стольски. Гла́с 1:
Апо́столи сла́внии, просвети́вше вселе́нную, при́сно Бо́га моли́те, спасти́ся душа́м на́шым.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся, во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Петра́ и Па́вла согла́сно похва́лим: Луку́, Матфе́а, Ма́рка, Иоа́нна, Андре́а, Фому́, Варфоломе́а, Си́мона Канани́та, Иа́кова и Фили́ппа, и ве́сь ли́к учени́ческий досто́йно да восхва́лим.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Весели́теся му́ченицы о Го́споде, я́ко по́двигом до́брым подвиза́стеся: проти́вистеся царе́м, и мучи́телей победи́сте: огня́ и меча́ не устраши́стеся, и звере́й ди́виих снеда́ющих телеса́ ва́ша: Христу́ со А́нгелы пе́снь возсыла́юще, с небесе́ венцы́ прия́сте: проси́те дарова́ти ми́ру ми́р, и душа́м на́шым ве́лию ми́лость.
Сла́ва, и ны́не, Богоро́дичен: Ра́дуйся Богоро́дице Де́во, ра́дуйся похвало́ всея́ вселе́нныя, ра́дуйся Пречи́стая Ма́ти Бо́жия благослове́нная.
Та́же, Бла́го е́сть испове́датися Го́сподеви: Трисвято́е и по О́тче на́ш: тропа́рь. Посе́м ектениа́, и отпу́ст. Та́же ча́с пе́рвый, и псалмы́ обы́чныя, и коне́чный отпу́ст.
В четверто́к блаже́нны. Гла́с 1: 
Сне́дию изведе́ из рая́ вра́г Ада́ма: кресто́м же введе́ Христо́с во́нь разбо́йника, помяни́ мя Го́споди, вопию́ща, егда́ прии́деши во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Концы́ просвети́вше Боже́ственными луча́ми уче́ний ва́ших, омраче́ние лю́таго безбо́жия разори́ли есте́, и к све́ту незаходи́мому прише́дше, при́сно блажи́ми есте́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще мене́ ра́ди.
О́тческую ипоста́сную име́вше прему́дрость, ученицы́ Христо́вы, все́х ва́с умудря́ющую, бу́йством пропове́дания ми́р умудри́ли есте́, и к ра́зуму Боже́ственному приведо́сте.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Му́ки претерпе́вше, я́коже безпло́тнии Христо́вы страда́льцы, и вся́ безпло́тныя враги́ кре́пко победи́ли есте́. Те́м блажи́ми есте́ во ве́ки досто́йно, всехва́льнии.
Сла́ва: Тро́ице поклони́мся, со Отце́м Сы́ну, и Ду́ху Пра́вому ве́рнии, неразде́льней, и неразлу́чней, и Сопресто́льней Еди́нице, вопию́ще: свя́т, свя́т, свя́т еси́, Тро́ице Всечестна́я.
И ны́не: Блажи́м Тя́, Пречи́стая, я́коже прорекла́ еси́, Бо́га во во пло́ти родила́ еси́, Его́же пропове́да ли́к апо́стольский: с ни́миже испроси́ на́м прегреше́ний разреше́ние, Всепе́тая.
В четверто́к ве́чера 
на Го́споди воззва́х, стихи́ры честно́му, и животворя́щему кресту́. Гла́с 1.
Подо́бен: Прехва́льнии му́ченицы:
Сти́х: А́ще беззако́ния на́зриши Го́споди, Го́споди, кто́ постои́т? Я́ко у тебе́ очище́ние е́сть.
На Кресте́ пречи́стеи ру́це Твои́ просте́рл еси́ Христе́, от Тебе́ дале́че бы́вшыя призыва́я, и бли́з тебе́ устроя́я. Те́мже молю́ся Ти́: плене́на мя́ бы́вша страстьми́ собери́, и покая́ние ми́ да́руй, вся́ку скве́рну страстну́ю очища́ющее.
Сти́х: И́мене ра́ди Твоего́ потерпе́х Тя́ Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Дла́ни пречи́стыя Твоя́ Христе́, на дре́ве возне́сл, и Твоя́ пе́рсты окровави́л еси́, хотя́ изба́вити Боже́ственных ру́к Твои́х де́ло, Человеколю́бче, Ада́ма, преступле́нием держи́ма в Ца́рствиих сме́ртных: его́же воздви́гл еси́ вла́стию Твое́ю всеси́льне.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Претерпе́л еси́ пострада́ти на́с ра́ди Спа́се, и́же естество́м непрело́жен, и безстра́стный Божество́м, распина́ешися безнача́льне со злоде́и, Ты́ безгре́шне Христе́: и со́лнце не терпя́ дерзнове́ния помрачи́ся, и земля́ вся́ тряса́шеся, творца́ Тя ми́ру позна́вши.
И́ны стихи́ры Крестобогоро́дичны, гла́с и подо́бен то́йже
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний Его́.
Де́ва нескве́рная иногда́ на Дре́ве ви́дящи, его́же из безсе́менна роди́ чре́ва, не терпя́щи утро́бы уязвле́ния, власы́ терза́ющи глаго́лаше: и́же манове́нием содержа́й тва́рь всю́, ка́ко на Кре́ст воздви́глся еси́ я́ко осужде́н, вся́ко хотя́ спасти́ челове́чество?
Сти́х: Хвали́те Го́спода вси́ язы́цы, похвали́те Его́ вси́ лю́дие.
И па́ки глаго́ли ту́же стихи́ру.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
О Ча́до Неизрече́нное Отца́ Пребезнача́льна, глаго́лаше Пречи́стая, на Кресте́ взира́ющи Мое́ рожде́ние, ка́ко не уразуме́ю, за ка́я Тебе́ сия́ возда́ша безблагода́тнии лю́дие? Но во е́же прише́л еси́ спасти́ Твое́ созда́ние, вся́ терпи́ши долготерпели́вне, Благоутро́бне.
Сла́ва, и ны́не, КрестоБогоро́дичен: Вкуше́ние дре́внее Ада́мово го́рькое, вкуси́вый же́лчи и о́цта, услади́л еси́ Ча́до Сладча́йшее, возне́сся на Дре́ве: те́мже Мя́ я́ко Судия́ Пра́ведный, враче́бною Стра́стию Твое́ю услади́, Влады́ко, воскре́с я́ко Всеси́лен, Де́ва глаго́лаше слезя́щи.
Та́же, Све́те ти́хий: Проки́мен дне́. Та́же, Сподо́би Го́споди в ве́чер се́й:
На стихо́вне стихи́ры кре́стны. Гла́с 1:
Кре́ст воздрузи́ся на ло́бнем, и процвете́ на́м безсме́ртие от исто́чника приснотеку́щаго, ребра́ Спа́сова.
Сти́х: К Тебе́ возведо́х о́чи мои́ живу́щему на Небеси́, се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ Госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Неразруше́на стена́ на́м е́сть честны́й Кре́ст Спа́сов, на него́ бо наде́ющеся спаса́емся вси́.
Сти́х: Поми́луй на́с, Го́споди, поми́луй на́с: я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Моли́твами Го́споди все́х святы́х, и Богоро́дицы, Тво́й ми́р да́ждь на́м, и поми́луй на́с я́ко еди́н Ще́др.
Наколе́ние Твое́ непра́ведное, Христе́, Де́ва зря́щи, пла́чущи вопия́ше Ти́: Ча́до Сладча́йшее, ка́ко без пра́вды стра́ждеши? И ка́ко на Дре́ве ви́сиши, и́же всю́ зе́млю пове́сивый на вода́х? Не оста́ви мене́ еди́ну, благоде́телю многоми́лостиве, ма́терь и рабу́ Твою́, молю́ся.
Та́же, Ны́не отпуща́еши: Трисвято́е, и по О́тче на́ш: Тропа́рь свято́му, и отпу́ст.
В четверто́к на повече́рии 
кано́н пресвяте́й Богоро́дице. Гла́с 1.
ПЕ́СНЬ 1
Ирмо́с: Го́рькия рабо́ты изба́влься Изра́иль, непроходи́мое про́йде я́ко су́шу, врага́ зря́ потопля́ема, пе́снь я́ко Благоде́телю пое́т Бо́гу, чудоде́ющему мы́шцею высо́кою, я́ко просла́вися.
Во отча́янии одержи́мь е́смь, мно́жество помышля́ю прегреше́ний мои́х, и Судии́ отве́т, Влады́чице Богоро́дице: но Ты́ ми бу́ди Боже́ственная Хода́таица, пременя́ющи Его́ милосе́рдием Твои́м.
Христиа́нское прибе́жище, па́дающих исправле́ние, Пречи́стая, согреша́ющих очище́ние, изба́ви мя́ при́ стра́шныя, и огня́ негаси́маго, жи́знь ве́чную подаю́щи ми́.
Сла́ва: Тебе́, Де́во, Еди́ну вси́ ве́рнии стяжа́хом засту́пницу тве́рду, Ты́ бо Бо́га родила́ еси́. Те́мже хвала́ми вси́, Чи́стая Тя́ ублажа́ем, ро́ди вси́ земни́и по глаго́лу Твоему́.
И ны́не: На Кресте́ ви́девши Чи́стая Зижди́теля и Сы́на Твоего́, Всенепоро́чная, у́жаса испо́лншися глаго́лаше: что́ сие́, Ча́до я́ко злочести́вии возда́ша Ти́ зла́я воз блага́я, я́же яви́л еси́ и́м?
ПЕ́СНЬ 3
Ирмо́с: Пре́жде ве́к от Отца́ рожде́нному нетле́нно Сы́ну, и в после́дняя от Де́вы воплоще́нному безсе́менно Христу́ Бо́гу возопии́м: вознесы́й ро́г на́ш, Свя́т еси́, Го́споди.
Вси́ проро́цы Тя́ Ма́терь Бо́жию пропове́даху о́бразы пресла́вными: мы́ сбытие́ я́сно ви́дяще ве́руем, и про́сим улучи́ти Тобо́ю Боже́ственныя ти́хости.
Влады́чице ми́ра, спасе́ние ве́рных и заступле́ние, я́же из глубины́ се́рдца воздыха́ния моя́, воспуща́ема, Чи́стая, и сле́з то́ки прие́мши, свя́заннаго прегреше́нии мно́гими изба́ви и спаси́ мя.
Сла́ва: Иму́щи я́ко Ма́ти дерзнове́ние, Чи́стая, ко Христу́ Бо́гу, от ага́рянских ча́д изба́витися на́м моли́ при́сно, и от вся́каго вре́да, и благода́рно сла́вити Его́, Пренепоро́чная, утверди́.
И ны́не: На Кресте́ вознесе́на Сы́на Своего́ зря́щи, Пречи́стая, восклица́ше, и в боле́зни се́рдца возглаша́ше вопию́щи. Сы́не, что́ Ии соде́яша насы́щшиися Ивои́х даро́в злочести́вии и беззако́ннии?
ПЕ́СНЬ 4
Ирмо́с: Же́зл из ко́рене Иессе́ова, и Цве́т от него́, Христе́, от Де́вы прозя́бл еси́, из горы́ хва́льный, приосене́нныя ча́щи, прише́л еси́ вопло́щься от неискусому́жныя невеще́ственный и Бо́же, сла́ва си́ле Твое́й, Го́споди.
Низложи́ суровство́ лука́вых вра́г, и кова́рства я́же приноси́мая на мя́: и облецы́ мя Твое́ю кре́постию, Всенепоро́чная, невреди́ма при́сно соблюда́ющи, це́ла и непоколеби́ма, све́тло Тя́ воспева́ющаго.
Побежде́н зако́ном пло́ти, безме́стная де́лаю беззако́ния всестра́стный, и вся́чески не сме́ю возвести́ о́ко мое́, Влады́чице Чи́стая, к Тебе́: но Ты́ зако́ном милосе́рдия Твоего́ спаси́ мя окая́ннаго, спаси́ мя.
Сла́ва: Еди́ну Тя́, ве́рнии с Бо́гом, упова́ние непосты́дно и заступле́ние и́мамы, Влады́чице: Твои́ми моли́твами изба́ви на́с от вся́ких вра́г: ви́димых и неви́димых, вре́да и искуше́ний, да Тя́ непреста́нно сла́вим.
И ны́не: Без се́мене Его́же родила́ еси́ Сы́на, зря́щи, Всенепоро́чная, на Кресте́ пригвожде́на, восклица́ше ма́терски, и рыда́ющи глаго́лаше: Что́ е́же на Тебе́, Сы́не Мо́й, ви́жу но́вое и пресла́вное, и недове́домое чу́до?
ПЕ́СНЬ 5
Ирмо́с: Бо́г сы́й ми́ра, Оте́ц щедро́т, Вели́каго Сове́та Твоего́ А́нгела, ми́р подава́юща посла́л еси́ на́м. Те́м Богоразу́мия к све́ту наста́вльшеся, от но́щи у́тренююще славосло́вим Тя́ Человеколю́бче.
Моли́тву неусы́пну иму́щи, и те́плое заступле́ние о рабе́х Твои́х, во вся́ких напа́ствуемых жития́ беда́х предвари́вши, Де́во, исхити́, и спаси́, да не печа́лию поже́рты бу́дем и истле́ем.
Мари́е, Бо́жие жили́ще, мене́ жили́ще бы́вша лука́вых духо́в де́лы скве́рными, и си́х исполня́ющаго во́лю безу́мно, покая́нием яви́ Бо́гу жили́ще.
Сла́ва: Боля́щыя ны́ лю́те душе́ю вку́пе и те́лом, страстьми́ грехо́вными, исцели́ я́ко милосе́рдая и Бо́га Ма́ти: Ты́ бо вели́каго вои́стинну душа́м же и те́лом Врача́ родила́ еси́ Христа́, неоску́дный Исто́чник жи́зни.
И ны́не: На Дре́ве кре́стнем зря́щи Сы́на, разлива́шеся утро́бою, и со слеза́ми взыва́ше Пренепоро́чная: ужаса́юся Твоего́ долготерпе́ния, Сы́не Мо́й, но́вое ви́дящи чу́до: ка́ко безгре́шен Сы́й непра́ведную терпи́ши сме́рть?
ПЕ́СНЬ 6
Ирмо́с: Из утро́бы Ио́ну младе́нца изблева́ морски́й зве́рь, якова́ прия́т: в Де́ву же все́льшееся Сло́во, и пло́ть прие́мшее про́йде сохра́ншее нетле́нну: Его́же бо не пострада́ истле́ния, Ро́ждшую сохрани́ неврежде́нну.
Ми́ра мы́сленнаго прия́телище была́ еси́, всю́ зе́млю облагоуха́вшаго Божества́ благи́ми воня́ми, Пресвята́я Богоневе́сто. Те́мже благоуха́нием моли́твы Твоея́ вся́кое злосмра́дие потреби́ от души́ мои́х прегреше́ний.
О́гнь сласте́й зело́ опаля́ет мя́, и оскорбля́ет смире́нное мое́ се́рдце, и к безме́стному де́ланию совокупля́ет мя́ беззако́нно. Потщи́ся се́й угаси́ти, Я́же Огнь Боже́ственный ро́ждшая, спасе́ние мое́, Богоневе́стная.
Сла́ва: Изба́ви на́с, Де́во Всепе́тая, от напа́стей вра́г ви́димых и неви́димых, и соблюди́ Ма́ти Бо́жия правосла́вною ве́рою вои́стинну Богоро́дицу Тя́ испове́дающих: и́маши бо при́сно мо́щь, я́ко ро́ждши Созда́вшаго вся́ческая.
И ны́не: При Кресте́ стоя́щи, и ви́дящи Своего́ Сы́на, пло́тию ви́сима, Пренепоро́чная, распала́ше печа́лию утро́бу Свою́, и слеза́ми облива́ющи взыва́ше: Ча́до, вои́стинну неизглаго́ланно на вся́ челове́ки Твое́ благоутро́бие.
Та́же, Го́споди поми́луй, три́жды. Сла́ва, и ны́не:
Седа́лен, гла́с 1. Подо́бен: Гро́б Тво́й:
Нескве́рная А́гница, А́гнца и Па́стыря ви́сяща ме́ртва на дре́ве зря́щи, рыда́ющи веща́ше, ма́терски восклица́ющи: Ка́ко претерплю́ Твое́, е́же па́че сло́ва, Сы́не мо́й, сни́тие и во́льныя стра́сти, Бо́же Преблаги́й?
ПЕ́СНЬ 7
Ирмо́с: О́троцы благоче́стию совоспита́ни, злочести́ваго веле́ния небре́гше, о́гненнаго преще́ния не убоя́шася, но посреди́ пла́мене стоя́ще поя́ху: отце́в Бо́же благослове́н еси́.
Не терплю́ бесо́вскаго прило́га и молвы́, помрача́ет бо ми́ у́м пла́мень сласте́й плотски́х: но не пре́зри мене́, Свята́я Богоро́дице, упова́ние мое́ на Тя́ возложи́вшаго.
Безневе́стная Де́во, Всесвята́я Богоневе́сто Влады́чице, прегреше́ний мои́х плени́цы разреши́ моли́твами Твои́ми, и сою́з любве́ Христо́вы присовокупи́, доброде́тельныя плоды́ принести́ ми.
Сла́ва: Я́же все́м су́щым в ми́ре, засту́пница еси́ и стена́ христиа́ном, и прибе́жище непосты́дно Чи́стая Мари́е те́мже ве́рою Тя́ чту́ще вопие́м Христу́: оте́ц на́ших Бо́же благослове́н еси́.
И ны́не: Пресвята́я Де́ва зря́щи Сы́на Своего́ ви́сима на Кресте́, ужа́сно дивля́шеся, и глаго́лаше: Ка́ко претерплю́ умерщвле́на ви́дящи Тя́, Нача́льника жи́зни, и Жизнода́вца.
ПЕ́СНЬ 8
Ирмо́с: Чу́да преесте́ственнаго показа́ о́браз, огнеро́сная пе́щь дре́вле: о́гнь бо не опали́ ю́ныя де́ти, Христо́во явля́я безсе́менное от Де́вы Боже́ственное Рождество́. Те́м воспева́юще воспои́м: да благослови́т тва́рь вся́ Го́спода, и превозно́сит во вся́ ве́ки.
Влады́чице ми́ра Богоро́дице, во глубине́ зо́л поги́бели мене́ погруже́ннаго злоу́мне сластьми́ плотски́ми, и пристра́стием вещьми́ жития́, возведи́ Еди́на милосе́рдием Твои́м. не и́мам бо наде́жды спасе́ния отню́д: ве́сь бо е́смь, Си́стая, во отча́янии.
Ты́ еси́ спасе́ние все́х челове́ков, Я́же Бо́га ро́ждши неизрече́нным о́бразом: Ты́ ве́рных спаси́тельница, Богоро́дице, и слепы́х наста́вница, и па́дающих исправле́ние. Те́мже Тя́ восхваля́юще Христу́ зове́м: благослови́те вся́ дела́, Го́спода, по́йте и превозноси́те Его́ во ве́ки.
Сла́ва: Сте́ну претве́рду Тя́ стяжа́вше, спасе́ния на́шего наде́жду на Тя́ возложи́хом, Богома́ти. Но Ты́ бу́ди рабо́м Твои́м приста́нище, и стена́ необори́ма, и ко е́же вопи́ти непреста́нно напра́ви: да благослови́т тва́рь вся́кая Го́спода, и превозно́сит Его́ во ве́ки.
И ны́не: Утро́бою ма́терски растерза́ема, и слеза́ми мно́гими исполня́ема, Я́же чи́сто ро́ждшая Тя́ зря́щи на Кресте́, стена́ньми неуте́шными взыва́ше: Боле́зни избе́гши в Рождестве́ Твое́м, Сы́не Мо́й, боле́знию ны́не одержи́ма е́смь, ви́дящи зра́к Тво́й безче́стен.
ПЕ́СНЬ 9
Ирмо́с: Неизглаго́ланное Де́вы та́инство: Не́бо бо Сия́, и престо́л Херуви́мский, и светоно́сный черто́г показа́ся, Христа́ Бо́га Вседержи́теля, сию́ благоче́стно я́ко Богоро́дицу велича́ем.
Окаля́х безче́стия страстьми́ ду́шу мою́ окая́нный, всю́ же душетле́нными страстьми́ оскверни́х пло́ть: но я́ко Чи́стая же и нескве́рная, Ты́ мя очи́сти мно́жеством ми́лости Твоея́.
Не стяжа́х ра́зве Тебе́, Чи́стая прибе́жища, не зна́ю, Влады́чице, и́ны на земли́ засту́пницы тве́рдыя и покро́ва: те́мже к Тебе́ те́пле притеко́х, прося́ Тобо́ю прия́ти согреше́ний избавле́ние.
Сла́ва: Всепе́тая, Твоя́ рабы́ ны́не ми́лостивно зри́ши свы́ше, ве́рою благоче́стною соблюда́ющи, и Твои́ми моли́твами вся́ческих избавля́ющи на́с обстоя́ний, и́стинную Тя́ чту́щих Богоро́дицу Чи́стую.
И ны́не: Я́же безсе́менное рожде́ние позна́вшая, Тя́ Человеколю́бче, на Дре́ве кре́стнем пове́шена я́ко ви́де, вопия́ше: Сы́не и Бо́же мо́й Всеси́льне, челове́ки спасти́ хотя́й, ка́ко прия́л еси́ ны́не распя́тие?
Та́же, Досто́йно е́сть: И покло́н. Та́же Трисвято́е. И по О́тче на́ш: тропари́, и про́чее обы́чное, и отпу́ст.
Пятница 
В пято́к у́тра 
по 1-м стихосло́вии седа́льны кре́стны. Гла́с 1:
Распе́ншуся Ти́ Христе́, поги́бе мучи́тельство, и попра́на бы́сть си́ла вра́жия: ни а́нгел бо, ни челове́к, но Ты́ Са́м Го́споди спа́сл еси́ на́с, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу его́, я́ко свя́то е́сть.
Креста́ Твоего́ Дре́ву покланя́емся Человеколю́бче, я́ко на то́м пригвозди́лся еси́ животе́ все́х: ра́й отве́рзл еси́ Спа́се, ве́рою прише́дшему к Тебе́ разбо́йнику, и пи́щи сподо́бил еси́ испове́дующаго Тя́: помяни́ мя Го́споди. Приими́ я́коже о́наго, и на́с вопию́щих Тебе́: согреши́хом вси́, милосе́рдием Твои́м не пре́зри на́с.
Сла́ва, и ны́не, КрестоБогоро́дичен: Нескве́рная А́гница, А́гнца и Па́стыря пове́шена на дре́ве ме́ртва зря́щи, пла́чущи веща́ше, ма́терски восклица́ющи: ка́ко претерплю́ Твое́, е́же па́че сло́ва, Сы́не Мо́й сни́тие, и во́льныя стра́сти, Бо́же Преблаги́й?
По 2-м стихосло́вии седа́льны кре́стны, гла́с 1:
Ору́жие кре́стное во бране́х яви́ся иногда́ благочести́вому царю́ Константи́ну, непобеди́мая побе́да на враги́, ве́ры ра́ди, сего́ трепе́щут сопроти́вныя си́лы, сие́ бы́сть ве́рным спасе́ние, и Па́влу похвала́.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
И́же дре́вле Ада́ма от пе́рсти созда́вый, бре́нною руко́ю зауше́н бы́в ще́дре, и распя́тие претерпе́л еси́, поруга́ния же и ра́ны. О чудесе́! О мно́гаго долготерпе́ния твоего́! Сла́ва го́споди живоно́сным Твои́м страсте́м, и́миже на́с спа́сл еси́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Страда́ния похвало́ю, и вене́чною по́честию, сла́внии страстоте́рпцы, оде́явшеся Тобо́ю, Го́споди, терпе́нием у́бо ра́н беззако́нных победи́ша, и си́лою Боже́ственною от небе́с побе́ду прия́ша. Те́х моли́твами и на́с свободи́ от неви́димаго врага́ Спа́се, и спаси́ на́с.
Сла́ва, и ны́не, КрестоБогоро́дичен: Зря́щи Тя́ Христе́, Всенепоро́чная Ма́ти, ме́ртва на Кресте́ просте́рта, вопия́ше: Сы́не Мо́й, Собезнача́льне Отцу́ и Ду́ху, что́ неизрече́нное Твое́ сие́ смотре́ние, и́мже спа́сл еси́ Ще́дре, пречи́стую руку́ Твое́ю созда́ние?
По 3-м стихосло́вии седа́льны кре́стны. Гла́с 1:
На дре́ве Тя́ Сло́ве кре́стнем, со́лнца сла́вы Иису́се, за милосе́рдие ми́лости, пове́шена пло́тию во́лею, я́ко ви́де со́лнце, не терпя́щи дерзнове́ния, помрачи́ся. Те́мже омраче́нную мою́ ду́шу просвети́ неприкоснове́нным све́том Твои́м, и спаси́ мя, молю́ся.
На Кресте́ пригвозди́лся еси́ во́лею Ще́дре, обожи́л еси́ истле́вшее на́ше существо́, и человекоуби́йцу зми́я умертви́л еси́. Но утверди́ правосла́вие в ми́ре, и низложи́ ерети́чествующих воста́ния, честны́м Кресто́м Твои́м.
Сла́ва, и ны́не, КрестоБогоро́дичен: И́же Твое́ заступле́ние стяжа́вше Пречи́стая, и Твои́ми моли́твами от бе́д избавля́емся: Кресто́м бо Сы́на Твоего́ всегда́ храни́ми везде́, по до́лгу Тя́ вси́ благоче́стно велича́ем.
Кано́н честно́му и животворя́щему Кресту́, [его́же краегране́сие: Стра́сть честну́ю хвалю́ влады́чню.] Творе́ние господи́на Ио́сифа. Гла́с 1.
ПЕ́СНЬ 1
Ирмо́с: Помо́гшему Бо́гу во Еги́пте Моисе́ови, и те́м фарао́на со всево́инством погрузи́вшему, побе́дную пе́снь пои́м, я́ко просла́вися.
Стра́сти претерпе́в на́с ра́ди, и́же естество́м безстра́стен, и ра́спят бы́в с разбо́йникома, началозло́бнаго зми́я умертви́л еси́ Сло́ве, и спа́сл еси́ покланя́ющыяся Тебе́.
Восто́к восто́ков сы́й, к за́падом отринове́ному естеству́ на́шему Иису́се прише́л еси́: Тебе́ же со́лнца зря́ распина́ема, све́т сво́й сокры́.
Му́ченичен: Сме́ртию вре́менною жи́знь ве́чную премени́вше до́бре страда́льцы сла́внии, Ца́рствия Небе́снаго сподо́бистеся: сего́ ра́ди прославля́етеся, и блажи́ми есте́.
Му́ченичен: И́же страсте́м Христо́вым уподо́бльшеся до́блественне, стра́сти исцелева́ете земны́х, рукоде́йствием та́йным, и сло́вом прого́ните ду́хи, святи́и му́ченицы.
Богоро́дичен: Я́коже А́гница зря́щи на Кресте́ Христа́ воздви́жена, и взира́ющи А́гнца восклица́ющи вопия́ше: где́ Твоя́ за́йде добро́та, Долготерпели́ве Сы́не Пребезнача́льне?
И́н кано́н пресвяте́й Богоро́дице. Гла́с 1.
Ирмо́с: Пе́снь побе́дную пои́м вси́ Бо́гу, сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Я́же еди́на безле́тнаго Бо́га в ле́то ро́ждши воплоще́нна, всесвята́я Пречи́стая, вселе́тныя стра́сти преокая́нныя моея́ души́ исцели́.
Стру́пы души́ моея́, и се́рдца недоуме́ние, помышле́ний омраче́ние, и у́мное побежде́ние потреби́ Пречи́стая, я́ко ми́лостивая, Твои́ми моли́твами.
Я́же све́т ро́ждшая изба́вителя моего́, тьмы́ и му́к ве́чных изба́ви мя́ пречи́стая: я́ко да спаса́емь воспева́ю благоутро́бие Твое́.
В пучи́не лю́тых, и в молве́ страсте́й потопля́емь е́смь а́з, Твою́ Пречи́стая призыва́ю тишину́: спаси́ мя, приста́нище бо еси́ ве́рных.
ПЕ́СНЬ 3
Ирмо́с: Да утверди́тся се́рдце мое́ в во́ли Твое́й, Христе́ Бо́же, И́же над вода́ми не́бо утвержде́й второ́е, и основа́вый на вода́х зе́млю, Всеси́льне.
На кресте́ дла́ни распросте́рл еси́, и пе́рсты Боже́ственныя окровави́в, де́ло руку́ Твое́ю Влады́ко, Ада́ма уби́йственныя руки́ избавля́я, я́ко еди́н бла́г и человеколю́бец.
В ре́бра прободе́н бы́л еси́ копие́м Влады́ко, исправля́я ре́бренное поползнове́ние, на Дре́во возне́слся еси́, дре́вле беду́ прие́мшаго Дре́ва плодо́м, в ра́й вводя́ с разбо́йником благоразу́мным.
Му́ченичен: Церко́вная утвержде́ния, благоче́стия пре́дния столпы́, потреби́тели вра́жия, госпо́дни му́ченики, мы́слию чи́стою пе́сненно да ублажи́м.
Му́ченичен: Я́ко Боже́ственное су́ще ло́зие мы́сленнаго виногра́да му́ченицы, гро́здие изнесо́ша на́м я́ве, терпе́ния излива́ющее вино́, и все́х ве́рных сердца́ веселя́щее.
Богоро́дичен: Благослове́н пло́д чре́ва Твоего́ Де́во всепе́тая, истле́вшая плодо́м Дре́ва, ра́ди Креста́ Своего́, нетле́ния устро́ивый прича́стники, Боже́ственною благода́тию.
И́н. Ирмо́с то́йже
Непло́дныя мы́сли моея́ безпло́дие все́ потреби́, и плодоно́сну доброде́тельми ду́шу мою́ покажи́, пречи́стая Богоро́дице, ве́рным помо́щнице.
Изба́ви мя́ Всенепоро́чная, вся́каго обстоя́ния, мно́гих собла́зн змие́вых, и ве́чнаго огня́, и тьмы́, я́же све́т ро́ждшая преве́чный.
Стра́шным суди́щем чи́стая, и огне́м о́нем неугаси́мым, и отве́том лю́тым ве́сь осужде́н е́смь: потщи́ся спасти́ мя Влады́чице Пречи́стая, раба́ Твоего́.
Да обожи́т челове́чество, Бо́г бы́сть челове́к из Тебе́ Де́во Чи́стая, па́че сло́ва и смы́сла: сего́ ра́ди Тя́ согла́сно вси́ ве́рнии ублажа́ем.
ПЕ́СНЬ 4
Ирмо́с: Услы́шах Го́споди слу́х Тво́й, и убоя́хся: разуме́х дела́ Твоя́, проро́к глаго́лаше, и просла́вих си́лу Твою́.
Законода́вец пра́веден сы́й, со беззако́нники вмене́н бы́л еси́, на Дре́во возне́слся еси́ благоде́телю Го́споди, все́х оправда́ти хотя́.
Си́лы вся́ удиви́шася а́нгельския, на кресте́ Тебе́ зря́щи возноси́ма со́лнце, и тьмы́ нача́льныя си́лы побежде́ни бы́ша.
Му́ченичен: Исцеле́ний благода́ть от духо́вных дарова́ний поче́рпше му́ченицы, все́м отмыва́ют стра́сти душетле́нныя Бо́жиею благода́тию.
Му́ченичен: Дрема́ние отри́нувше нераде́ния страстоте́рпцы, бо́дростию Боже́ственною, и ве́рою звере́й успи́ша стремле́ния, и ра́дующеся пострада́ша.
Богоро́дичен: Увы́ мне́ ча́до, что́ бу́ду? Ка́ко зрю́ Тя на Дре́во воздви́жена, и без пра́вды умерщвля́ема живо́т подаю́щаго? Де́ва пла́чущи глаго́лаше.
И́н
Ирмо́с: Ду́хом прови́дя, проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися: сла́ва си́ле Твое́й, Го́споди.
Де́во Богоро́дице, нескве́рная се́не, оскверне́на мя́ прегреше́ньми очи́сти щедро́тами Твои́ми, чисте́йшими кропле́ньми: да́ждь ми́ ру́ку по́мощи, да зову́: сла́ва Тебе́ чи́стая Богоневе́сто.
Хра́м освяще́н яви́лся еси́ Бо́гу, в Тя́ все́льшемуся па́че ума́: того́ моли́, грехо́вных скве́рн на́с очи́стити, я́ко да хра́м позна́емся, и оби́телище духо́вное.
Поми́луй мя́ Богоро́дице, я́же еди́на ми́лостей исто́чник ро́ждшая, и разреши́ души́ моея́ лю́тую боле́знь, и недоуме́ние серде́чное: сле́з струю́ и умиле́ние пре́жде конца́ пода́ждь, и лю́тых избавле́ние.
Свята́я Богоро́дице, освяти́ на́с, пресвята́го ро́ждши пло́тию, уподо́битися хотя́щаго челове́ком, и Небе́сному Ца́рствию прича́стники все́х покажи́, пречи́стая, Твои́ми моли́твами.
ПЕ́СНЬ 5
Ирмо́с: Све́тлый на́м возсия́й све́т присносу́щный, у́тренюющым о судьба́х за́поведей Твои́х, Влады́ко Человеколю́бче, Христе́ Бо́же на́ш.
На Кресте́ пло́тию воздвиза́емь, язы́ки призва́л еси́ неве́дующыя Тебе́, к Твоему́ позна́нию, судие́ все́х, еди́не ми́лостиве Христе́ Бо́же на́ш.
Тебе́ на суди́щи ста́вшу непра́веднем, пра́ведне Го́споди, оправда́ся пре́жде осужде́нный Ада́м, и зове́т: сла́ва распя́тию Твоему́, Долготерпели́ве Го́споди.
Му́ченичен: Я́коже ра́й богонасажде́нный яви́стеся му́ченицы, стра́сти честны́я я́ко цве́ты благоуха́нныя иму́ще, и́миже благоуха́ется ве́рных душа́ вся́кая.
Му́ченичен: Благоцве́тная и благоплодови́тая древеса́, и́же ве́ры безсме́ртия пло́д процвето́ша, и зло́бы коре́ния исторго́ша, воспои́м му́ченики Госпо́дни.
Богоро́дичен: Же́зл честны́й, я́же прозя́бший цве́т неувяда́ющий, я́ко узре́ на Дре́во возноси́ма того́, вопия́ше: Влады́ко, не безча́дну яви́ мя.
И́н
Ирмо́с: Тво́й ми́р да́ждь на́м, Сы́не Бо́жий, ино́го бо ра́зве Тебе́ Бо́га не зна́ем, и́мя Твое́ имену́ем, я́ко Бо́г живы́х и ме́ртвых еси́.
Ме́ртва мя́ соде́ла иногда́ во Еде́ме вкуше́ние лука́вое: но я́же жи́знь ро́ждшая Пречи́стая, дре́вле Дре́вом уме́ршаго оживи́ мя ны́не, и пода́ждь умиле́ние.
Спаси́ мя Пречи́стая, от бе́д лю́тых и воздви́гни мя́ от гно́я страсте́й, и изба́ви мя́ плене́ния и озлобле́ния лука́вых бесо́в, Твоего́ непотре́бнаго раба́.
Зе́ницы души́ моея́ озари́ чи́стая, зре́ти ми́ при́сно Боже́ственную све́тлость, и Твою́ сла́ву Ввсенепоро́чная, я́ко да получу́ ми́лость и ве́чную сла́ву.
О́блак и ра́й, и две́рь Тя́ све́та, трапе́зу, и руно́ ве́мы, ру́чку вну́трь ма́нну нося́щу, сла́дость ми́ру, Чи́стая Де́во Ма́ти.
ПЕ́СНЬ 6
Ирмо́с: Проро́ка спа́сл еси́ от ки́та Человеколю́бче, и мене́ из глубины́ прегреше́ний возведи́, молю́ся.
И́же че́сти вся́кия превы́шши, безче́стие претерпе́л еси́ Христе́, на Кресте́ воздви́жен, челове́ки почести́ хотя́.
Подпису́еши мне́ оставле́ние, порабоще́нному льсти́вым, тро́стию бие́мь Христе́ Бо́же на́ш преблаги́й.
Му́ченичен: Боле́зньми страда́ний к неболе́зненней преидо́сте святи́и кончи́не, и неизрече́нныя ра́дости сподо́бльшеся.
Му́ченичен: Разжего́стеся у́гльми Христо́вы любве́ прему́дрии: те́мже во о́гнь вмета́еми не опаля́еми пребы́сте.
Богоро́дичен: По рождестве́ Всенепоро́чная, я́коже и пре́жде рождества́ пребыла́ еси́: Бо́га бо родила́ еси́ дре́вом челове́ка спа́сшаго.
И́н
Ирмо́с: Проро́ка Ио́ну подража́я вопию́: живо́т мо́й бла́же свободи́ из тли́, и спаси́ мя Спа́се ми́ра, зову́ща: сла́ва Тебе́.
Оскверне́на мя́ мно́гими грехи́, молю́ся Тебе́ еди́ной благо́й, и нескве́рней се́ни: омы́й от вся́кия скве́рны, хода́тайством Твои́м.
Окорми́тельница ми́ бу́ди чи́стая, вла́ему в пучи́не лю́тых, жите́йскими ну́ждами, и испра́ви, к при́сному приста́нищу, и спаси́ мя.
Треволне́ние помышле́ний, и страсте́й нахожде́ния, и глубина́ грехо́вная, окая́нную мою́ ду́шу обурева́ют: помози́ ми свята́я Влады́чице.
Свяще́нная се́не показа́нная, Мари́е, оскверне́нную сластьми́ окая́нную мою́ ду́шу освяти́.
ПЕ́СНЬ 7
Ирмо́с: Пе́щь спа́се ороша́шеся, о́троцы же лику́юще поя́ху: отце́в Бо́же благослове́н еси́.
Распина́емь тва́рь поколеба́л еси́: умерщвля́емь зми́я умертви́л еси́: благослове́н еси́ Христе́ Бо́же оте́ц на́ших.
Напоя́ется же́лчию Долготерпели́вый, источа́я ми́ сла́дость спаси́тельную, сла́достною сне́дию лише́нному ра́йския пи́щи.
Му́ченичен: Му́ченицы ноготьми́ стру́жеми, ме́ртвости дебельство́ отложи́вше, красоту́ же Боже́ственную от Бо́га прия́ша.
Му́ченичен: Страстьми́ стра́сти Христо́вей пречи́стей подо́бящеся, до́блии му́ченицы, ра́ны вра́жия удо́бь претерпе́сте.
Богоро́дичен: Распина́ема зря́щи Го́спода непоро́чная богоро́дица, глаго́лаше: увы́ мне́ сы́не мо́й, ка́ко умира́еши, животе́ и наде́ждо ве́рных?
И́н
Ирмо́с: Су́щым в пещи́ отроко́м Твои́м, Спа́се, не прикосну́ся, ниже́ стужи́ о́гнь. Тогда́ трие́, я́ко еди́неми усты́ поя́ху и благословля́ху, глаго́люще: благослове́н Бо́г оте́ц на́ших.
Оскве́рншуюся страстьми́ ду́шу мою́ освяти́, Пречи́стая Боневе́сто, и ума́ моего́ лю́тое плене́ние, и се́рдца недоуме́ние, и бесо́вская устремле́ния вско́ре потреби́ чи́стая.
Умерщвле́нный страстьми́ плотски́ми, всенепоро́чная, оживи́ у́м мо́й, и Бо́гу уго́дная соверша́ти укрепи́ мя́: да велича́ю Тя́, и сла́влю при́сно благоутро́бие Твое́.
Де́во Ма́ти, я́же еди́на Бо́га ро́ждшая, умертви́ плотски́я моя́ сла́сти, и душе́вную мою́ скве́рну отмы́й вско́ре: и истяза́ния бесо́в лука́вых изба́ви, и спаси́ мя.
Преиспещре́на Боже́ственными доброде́тельми, родила́ еси́ Сло́во собезнача́льно Отцу́, Чи́стая Де́во, доброде́тельми небеса́ вои́стинну покры́вшаго: Его́же моли́ при́сно уще́дрити на́с.
ПЕ́СНЬ 8
Ирмо́с: Песносло́вцы в пещи́ спа́сшаго де́ти, и громопла́менную прело́жшаго на ро́су, Христа́ Бо́га по́йте и превозноси́те во вся́ ве́ки.
Егда́ на Кресте́ Спасе́ пригвозди́лся еси́, колеба́шеся тва́рь: со́лнце уста́ви лучы́, и ка́мение распада́шеся, и а́д ско́ро обнажа́шеся, не терпя́ держа́вы Твоея́.
За осужде́ние отринове́ннаго осужде́ние пострада́в, за прие́мшаго наготу́, на́г на Дре́ве ви́сел еси́ Ще́дре: ве́лия Твоя́ держа́ва и долготерпе́ние.
Му́ченичен: И́же безпло́тным сожи́телие, Христо́вы во́ини, кресто́м я́ко броня́ми оболче́ни, к сопротивобо́рцу ополчи́шася, и того́ кра́сными нога́ми попра́ша.
Му́ченичен: Стоя́ху посреде́ суди́ща с закле́пми до́блии, на у́ды раздробля́еми, и зда́ние разоря́юще пре́лести, и бесо́вская тре́бища разбива́юще.
Богоро́дичен: Я́же небе́с превы́шшая, воздви́жена на Дре́ве, и низлага́ющаго воздвиже́ния вра́жия, зря́щи еди́наго вы́шняго, воспева́ше того́ велегла́сно.
И́н
Ирмо́с: Его́же ужаса́ются А́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие и превозноси́те во вся́ ве́ки.
Воплоща́ется безпло́тный из Тебе́ боголе́пно: его́же моли́ Пречи́стая, стра́сти моя́ плотски́я умертви́ти, и оживи́ти ду́шу мою́ умерщвле́нную греха́ми.
Исцеля́ющаго сокруше́ние Ада́ма пе́рстнаго, спа́са родила́ еси́ Пречи́стая и Бо́га: того́ умоли́, я́звы души́ моея́ исцели́ти, я́же неисце́льно боля́щыя.
Воздви́гни слежа́ща мя́ во глубине́ злы́х, и ны́не борю́щаго мя́ победи́, чи́стая, и уя́звленную безме́стными сластьми́ ду́шу мою́ пречи́стая не пре́зри, но уще́дри, и спаси́ мя.
Избавля́емся вся́ческих искуше́ний, пречи́стая, Твои́ми к Бо́гу бо́дренными моли́твами, Тебе́ Богоро́дицу све́дущии благослове́нную и обра́дованную.
Та́же, пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Тя́, Ю́же ви́де Моисе́й неопали́мую купину́, и ле́ствицу одушевле́нную, ю́же Иа́ков ви́де, и две́рь небе́сную, е́юже про́йде Христо́с Бо́г на́ш, пе́сньми Ма́ти Чи́стая велича́ем.
О ка́ко лю́дие непокори́вии преда́ша Тя́ Кресту́, Еди́наго Долготерпели́ваго во́лею обнища́вшаго, и стра́сти прие́мшаго, и безстра́стию хода́тая бы́вша, все́м от Ада́ма попо́лзшымся!
Распя́тие безче́стное прия́т Христе́ пло́тию, почести́ хотя́ обезче́ствованнаго челове́ка страстьми́ безслове́сными, и дре́внюю добро́ту погу́бльша: сла́ва па́че ума́ милосе́рдию Твоему́.
Му́ченичен: Со́лнце незаходи́мое Христе́, у́треневавшыя к Тебе́, и тьму́ страда́ний преше́дшыя ма́нием Ти́, к све́ту наста́вил еси́ Твоея́ неизрече́нныя сла́вы и све́тлости: просвети́ у́бо на́с те́х моли́твами.
Му́ченичен: По́лк му́ченик свяще́нных, тьмы́ мы́сленных враго́в победи́, и тьма́м примени́ся святы́х си́л, и тьмы́ страсте́й ду́ш на́ших, манове́нием вседе́тельным исцеля́ют при́сно.
Богоро́дичен: Све́том Де́во, из Тебе́ возсия́вшаго све́та пло́тию, у́м мо́й, озари́, и се́рдце просвети́, тьму́ отгоня́ющи грехо́вную, и уны́ния моего́ вся́ку мглу́ прогоня́ющи.
И́н
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный, велича́ем вси́ я́ко Ма́терь Бо́га на́шего Чи́стую.
Грехолюби́в сы́й в ле́ности пребыва́ю, и суди́ща, Чи́стая, неумы́тнаго трепе́щу: в не́мже мя́ соблюди́ Твои́ми святы́ми моли́твами Богоневе́сто, неосужде́нна, да я́ко Предста́тельницу мою́ ублажа́ю Тя́, Пречи́стая.
Ужаса́юся суди́ща Де́во, и незабве́ннаго о́ка Твоего́ Сы́на, соде́яв мно́гия грехи́ на земли́, и сего́ ра́ди Тебе́ вопию́: всемилосе́рдая Влады́чице помози́ ми, и тогда́шния беды́ изба́ви мя́, и спаси́, Чи́стая.
Ко́ль стра́шен де́нь испыта́ния, Отрокови́це! Ко́ль ужа́сен отве́т! Ко́ль горька́ беда́! Кто́ постои́т про́чее Пречи́стая Влады́чице? Поми́луй стра́стную мою́ ду́шу, и пре́жде конца́ да́ждь ми́ оставле́ние, Пречи́стая.
Я́же све́т ро́ждшая Боже́ственный, из Отца́ возсия́вший, омраче́нную мою́ ду́шу лестьми́ жите́йскими, и бы́вшую враго́в поруга́ние Всенепоро́чная уще́дри, и све́ту покая́ния спаси́тельнаго сподо́би, Чи́стая.
Та́же: Досто́йно е́сть: И покло́н до земли́. Та́же, ектениа́, и свети́лен, и псалмы́ обы́чны.
На стихо́вне стихи́ры кре́стны. Гла́с 1:
Тебе́ на Дре́ве пригво́ждшагося пло́тию, и живо́т на́м пода́вшаго, я́ко Спа́са и Влады́ку пои́м непреста́нно.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся. во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Твои́м Кресто́м Христе́, еди́но ста́до бы́сть А́нгелов и челове́ков, и во еди́ном собо́ре не́бо и земля́ весели́тся: Го́споди сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Страстоте́рпцы Христо́вы прииди́те лю́дие вси́ почти́м пе́ньми и пе́сньми духо́вными, свети́льники ми́ра, и пропове́дники ве́ры, исто́чники приснотеку́щыя, из ни́хже истека́ют ве́рным исцеле́ния. Те́х моли́твами Христе́ Бо́же на́ш, ми́р да́руй ми́ру Твоему́, и душа́м на́шым ве́лию ми́лость.
Сла́ва, и ны́не: КрестоБогоро́дичен:
Подо́бен: Прехва́льнии му́ченицы:
А́гнца, А́гница и Всенепоро́чная Влады́чица, на Кресте́ я́ко ви́девши зра́ка не иму́ща, ни добро́ты, увы́ мне́, пла́чущи глаго́лаше: где́ добро́та Твоя́ за́йде сладча́йший? Где́ благоле́пие? Где́ благода́ть сия́ющая, о́браза Твоего́, Сы́не мо́й любе́знейший?
В пято́к блаже́нны, гла́с 1: 
Сне́дию изведе́ из рая́ вра́г Ада́ма: Кресто́м же введе́ Христо́с во́нь разбо́йника, помяни́ мя, зову́ща, егда́ прии́деши во Ца́рствии Твое́м.
Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Распе́нся безгре́шне, грехи́ все́х взя́л еси́ Христе́, и прободе́н бы́л еси́ в ре́бра, спасе́ния пото́ки источи́л еси́, воды́ же и кро́ве, назида́я сокруше́нныя тле́ю.
Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще мене́ ра́ди.
На дре́ве пригвожда́емь во́лею Иису́се Бо́же, все́ отя́л еси́ Ще́дре Ада́мово стра́стное разуме́ние: я́звами же честны́ми бесо́вское мно́жество уязви́л еси́.
Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: И́же страсте́м уподо́бльшеся, во́лею пострада́вшему пло́тию, му́ченицы сла́внии, при́сно стра́сти исцеля́ете неисце́льныя, неду́ги же отго́ните от челове́к си́лою духо́вною.
Сла́ва: Равноси́льную, единоче́стную Тро́ицу сла́вим Тя́, Отца́ безнача́льнаго Бо́га, и Сы́на, и Ду́ха свята́го, еди́но триипоста́сное богонача́лие, ве́рою велича́ем.
И ны́не: На кресте́ Тя пригвожде́на, я́ко узре́ Христе́ Бо́же, я́же Тебе́ ро́ждшая пло́тию, пла́чущи веща́ше: что́ Ти воздаде́, о Сы́не мо́й, евре́йский собо́р законопресту́пный?
О службе субботней о вечерни, о утрени и о литургии 
Егда поем Бог Господь 
В пяток вечера, по обычной стихологии, на Господи воззвах, поем стихиры подобны, святаго минеи, на 6, Слава, самогласен святаго, ащеимать:
Аще ли ни, СЛАВА, И НЫНЕ, Богородичен 1-й настоящаго гласа.
На стиховне стихиры во октоихе мученичны три, гласа. Слава, святаго, аще имать:
Аще ли ни, СЛАВА, И НЫНЕ, Богородичен.
ТАЖЕ: Ныне отпущаеши: и трисвятое. По Отче наш, тропарь святаго.
СЛАВА, И НЫНЕ, Богородичен, настоящаго гласа. Ектении, и отпуст.
[Смотри] [Подобает ведати, яко аще не прилучится апостола коего память, или от святых великих, или святаго, не имуща тропаря, Бог Господь не поем: но аллилуиа, на глас 2.]
На утрени по шестопсалмии поем Бог Господь: на глас тропаря святаго, и тропарь его дважды.
СЛАВА, И НЫНЕ, Богородичен 1-й по гласу тропаря святаго.
ТАЖЕ стихологисуем кафисму 16: Рече Господь Господеви моему: по обычаю. И по стихологии ектениа. И седальны во октоихе мученична два, 1-й и вторый.
СЛАВА, И НЫНЕ, Богородичен 1-й настоящаго гласа: и чтение.
Посем стихологисуем непорочны: в нихже кадит священник. По непорочных седальны мученичны два, 3-й, 4-й, и покоин.
СЛАВА, И НЫНЕ, Богородичен.
И паки чтение: и псалом 50: Помилуй мя Боже:
И поем каноны 3: святаго минеи, со ирмосом на 6: ирмос по дважды, тропари на 4. Сей бо предваряет всегда в субботу: и по нем храма святаго, на 4.
ТАЖЕ во октоихе мученичен на 4: покоин бо канон поется в пяток, на повечерии.
К каноном же глаголем песни: Поем Господеви:
По 3-й песни седален минеи святаго:
СЛАВА, И НЫНЕ, Богородичен.
По 6-й песни кондак и икос святаго, аще имать. И чтем пролог.
По 9-й песни светилен прежде святаго, аще имать.
ТАЖЕ, СЛАВА, октоиха: И НЫНЕ, Богородичен.
Аще же ни: Светилен октоиха: Иже мертвыми и живыми:
СЛАВА, И НЫНЕ: Мы о тебе хвалимся:
На хвалитех стихиры не поем октоиха, но поем их на стиховне.
[Смотри] Аще ли несть святаго стихир на хвалитех, и мы глаголем: Тебе слава подобает:
[Смотри] Аще ли поем святаго на хвалитех стихиры, тогда: Тебе слава подобает, не глаголем: но по стихирах глаголем: Слава Тебе показавшему нам свет. Слава в вышних Богу: и посем ектениа:
Исполним утреннюю:
ТАЖЕ на стиховне стихиры поем октоиха, хвалитныя, мученичны три, 1-й, 2-й, 3-й, с припевы обычными:
Исполнихомся заутра: 2, И буди светлость: един же оставляем, 4-й покоин, от дамаскиновых. Слава, святаго самогласен, аще имать.
Аще ли ни, СЛАВА, И НЫНЕ, Богородичен их.
Стиховна же субботная оставляется: точию на тех утренях поется в субботы поста, в субботу 2-ю, 3-ю и 4-ю, или аще случится аллилуиа: И поется стиховна, со упокойными их припевы.
ТАЖЕ, благо есть исповедатися Господеви: И трисвятое: По Отче наш, тропарь святаго:
СЛАВА, И НЫНЕ, Богородичен утрени, во глас тропаря святаго: и ектении. И час 1-й, и отпуст, и многолетно.
По скончании же сего обычная литиа в притворе, яко предписася.
На Литургии блаженна октоиха, на 6: аще ли имать святый на Литургии песнь, и святаго песнь 3– я, на 4: и октоиха гласа, на 4.
По входе глаголем тропари сице: Прежде тропарь храма, аще Христов храм, и Богородицы:
ТАЖЕ тропарь дне:
Апостоли, мученцы и пророцы: И потом тропарь святаго рядоваго, и кондак его. Аще ли будет другий святый, имеяй тропарь и кондак, глаголи его. Аще же несть в субботу тропаря или кондака ни единому святому, и мы глаголем после дневнаго тропаря, за упокой:
Помяни Господи яко благ: Аще ли где храм святаго, или святыя, и тем храмом в субботу тропарей не глаголем: занеже вси святии именовани суть в дневном тропаре.
СЛАВА, кондак: Со святыми упокой:
И НЫНЕ, яко начатки.
[Смотри] о томже: Аще ли храм святаго, или святыя, и тропари по входе глаголем сице: Прежде дне, Апостоли, мученцы и пророцы:
Потом тропарь и кондак святаго на ряду. Аще ли несть: Помяни Господи, яко благ:
СЛАВА, Со святыми упокой:
И НЫНЕ, яко начатки:
Аще где и в Христове храме и Богородицы, кроме предпразднства, и попразднства: покрываем темже дневным кондаком. И НЫНЕ, яко начатки: а не храмовым кондаком.
В субботу бо храмовыя кондаки, Христовы и Богородицы, оставляются: точию аще прилучится великий святый, тогда, И НЫНЕ,кондак храма Христова, или храма Богородицы.
А идеже несть храма Христова и Богородицы, глаголем: Предстательство христиан: Прокимен, апостол, аллилуиа, евангелие и причастен, прежде святаго, таже дне: предваряет бо всегда рядоваго апостола и евангелиа, кроме господских праздников сия служба поется в субботах всегда, егда прилучится быти, Бог Господь:
Аще же прилучится в субботу владычний праздник, поется служба непременно вся праздника.
Подобает ведати, аще прилучится в субботу пети аллилуиа 
В пяток вечера, стихословим кафисму 18.
ТАЖЕ на Господи воззвах, стихиры минеи святаго, 3. И октоиха мученичны три, 2-й, 3-й, 4-й, а первый оставляется.
СЛАВА, И НЫНЕ, Богородичен воскресн, настоящаго гласа.
ТАЖЕ, Свете тихий: Посем прокимен.
ТАЖЕ, Сподоби Господи в вечер сей: На стиховне мученичен 1: и мертвена два кир Иоанна Дамаскина.
СЛАВА, И НЫНЕ, Богородичен.
ТАЖЕ, Ныне отпущаеши: и трисвятое, по Отче наш: тропарь, глас 2: Апостоли, мученцы и пророцы.
СЛАВА, Помяни Господи, яко благ, души раб Твоих:
И НЫНЕ, Богородичен: Мати святая:
Ектениа, и отпуст. И обычная литиа за упокой в притворе.
На утрени по обычном начале, и по шестопсалмии: Вместо Бог Господь, поем Аллилуиа, на глас 2, глаголем по трижды.
ТАЖЕ, Стих 1: Блажени яже избрал, и приял еси Господи.
Стих 2: Память их в род и род.
Стих 3: Души их во благих водворятся.
Тропарь, глас 2: Апостоли, мученцы и пророцы: дважды.
СЛАВА, Помяни Господи яко благ:
И НЫНЕ, Богородичен: Мати святая:
ТАЖЕ, кафисма 16. Ектениа обычная, по нейже глаголем два седальны октоиха, мученичны три, 2-й и 3-й: первый оставляется.
ТАЖЕ глаголем стих: Дивен Бог во святых своих: И глаголем мученичен 4-й: а Богородичен 1-й оставляется.
ТАЖЕ стих: блажени яже избрал: И глаголем седален покоин, гласа:
СЛАВА И НЫНЕ, Богородичен вторый. И чтение.
По немже ничтоже глаголя, поем непорочны, с припевы: благословен еси Господи: на глас 2. Разделяем же ю на двое. На среди по 1-й статии не глаголем, СЛАВА, И НЫНЕ, но поем по конце: яко аще бы не закон твой: трижды.
И глаголет священник ектению о усопших: Паки и паки:
Лик, Господи помилуй, единожды.
Еще молимся о упокоении душ усопших рабов Божиих, имярек:
Лик, Господи помилуй, единожды.
Яко да Господь Бог учинит души их:
Лик, Господи помилуй, единожды.
Милости божия, царства небеснаго:
Лик, Подай Господи.
Диакон, господу помолимся.
Священник, Боже духов, и всякия плоти:
Мы же глаголем, Господи помилуй, 40.
Возглас, яко ты еси воскресение:
Лик, Аминь.
ТАЖЕ поем другую статию: Твой есмь аз: Припев, спасе спаси мя. На конец: Жива будет душа моя: трижды.
ТАЖЕ, благословен еси Господи: И посем тропари за упокой: святых лик обрете источник: и прочия.
И по них ектению глаголет священник преждереченную за упокой: и поминает усопших.
Мы же глаголем, Господи помилуй, 40. Дóндеже скончает священник молитву: Боже духов: и по возгласе седален, глас 5: Покой спасе наш с праведными рабы твоя:
СЛАВА, И НЫНЕ, Богородичен: от девы возсиявый миру:
И чтение. Псалом 50, Помилуй мя Боже:
ТАЖЕ канон прежде минеи, со ирмосом на 6: и храма на 4: и октоиха на 4, первый.
По 3 песни ектениа обычная: кондак, и седален минеи: И чтение.
По 6-й песни ектениа за упокой: кондак, глас 8: Со святыми упокой: И икос, и пролог.
По 9 песни светилен октоиха. На хвалитех стихиры мученичны, 4:
СЛАВА, покоин:
И НЫНЕ, Богородичен.
На стиховне стихиры подобны, покойны кир Феофана.
СЛАВА, И НЫНЕ, Богородичен.
ТАЖЕ, Благо есть: и трисвятое. По Отче наш, тропарь, глас 2: Апостоли, мученцы и пророцы:
СЛАВА, Помяни Господи:
И НЫНЕ, Богородичен: Мати святая: И ектениа.
ТАЖЕ, священник: Сый благословен Христос Бог наш: И мы, утверди Боже: и час 1-й, и отпуст. На часех тропари: Апостоли, мученцы и пророцы:
СЛАВА, Помяни Господи яко благ:
И НЫНЕ, Богородичен часов.
И по Отче наш: кондак, Со святыми упокой: И отпуст.
На Литургии, Блаженна октоиха, на 6. По входе, тропарь: Апостоли, мученцы и пророцы: и Помяни Господи, яко благ:
СЛАВА, кондак, Со святыми упокой: И ныне Богородичен: Тебе и стену и пристанище:
ПРОКИМЕН, ГЛАС 8. Веселитеся о Господе:
СТИХ: Блажени ихже оставишася беззакония:
За упокой, прокимен: Души их во благих водворятся.
Апостол субботы ряд: И другий за упокой. Аллилуиа, глас 8: Воззваша праведнии.
СТИХ: Блажени яже избрал, и приял еси Господи. Евангелие субботы ряд: И другое за упокой.
ПРИЧАСТЕН: Радуйтеся праведнии о господе: Другий за упокой: блажени яже избрал и приял еси Господи, и память их в род и род.
Последование панихиды 
Подоба́ет ве́дати, о е́же ка́ко быва́ти о усо́пших после́дованию.
В пято́к ве́чера: по отпуще́нии вече́рни, обле́кшуся свяще́ннику в фело́нь, диа́кону же в стиха́рь, и прие́мшу кади́льницу и фимиа́м, исхо́дит в притво́р, предыду́щу ему́ параекклисиа́рху со све́щником: после́дуем же по ни́х и мы́. И егда́ приити́ ему́ в притво́р, предъугото́ванней же бы́вшей кутии́, Свяще́нник глаго́лет: Благослове́н Бо́г на́ш: кадя́ над кутие́ю крестообра́зно. Мы́ же глаго́лем псало́м 90: Живы́й в по́мощи: [Во и́но же вре́мя кроме́ вече́рни, или́ у́трени быва́ет нача́ло по обы́чаю: глаго́лем Трисвято́е и по О́тче на́ш, иере́й возгла́с: Я́ко Твое́ е́сть Ца́рство: Та́же, Го́споди поми́луй, 12. Сла́ва и ны́не: Прииди́те поклони́мся, три́жды. и псало́м 90.]И по конце́ его́, Сла́ва, и ны́не: Аллилу́иа, три́жды.
И быва́ет ектениа́ поко́йна:
Ми́ром Го́споду помо́лимся.
Ли́к: Го́споди поми́луй.
О свы́шнем ми́ре, и о спасе́нии ду́ш на́ших: Го́споду помо́лимся.
О оставле́нии согреше́ний, во блаже́нней па́мяти преста́вльшихся: Го́споду помо́лимся.
О приснопа́мятных рабе́х Бо́жиих, и́мярек, поко́я, тишины́, блаже́нныя па́мяти и́х: Го́споду помо́лимся.
О прости́ти и́м вся́кое прегреше́ние во́льное и нево́льное: помо́лимся.
О неосужде́нным предста́ти у стра́шнаго престо́ла Го́спода сла́вы: Го́споду помо́лимся.
О пла́чущих и боле́знующих, ча́ющих Христо́ва утеше́ния: Го́споду помо́лимся.
О отпусти́тися и́м от вся́кия боле́зни, и печа́ли, и воздыха́ния, и всели́ти и́х, иде́же присеща́ет све́т лица́ Бо́жия: Го́споду помо́лимся.
О я́ко да Госпо́дь Бо́г на́ш учини́т ду́шы и́х в ме́сте све́тле, в ме́сте зла́чне, в ме́сте поко́йне, иде́же вси́ пра́веднии пребыва́ют: Го́споду помо́лимся.
О причте́нии и́х в не́дрех Авраа́ма, и Исаа́ка, и Иа́кова: Го́споду помо́лимся.
О изба́витися на́м от вся́кия ско́рби, гне́ва и ну́жды: Го́споду помо́лимся.
Заступи́, спаси́, поми́луй и сохрани́ на́с Бо́же Твое́ю благода́тию.
Ми́лости Бо́жия, Ца́рства небе́снаго, и оставле́ния грехо́в испроси́вше те́м, са́ми себе́, и дру́г дру́га, и ве́сь живо́т на́ш Христу́ Бо́гу предади́м.
Мы́ же рече́м: Тебе́ Го́споди.
Иере́й возгла́с: Я́ко Ты́ еси́ воскресе́ние, и живо́т, и поко́й усо́пших ра́б Твои́х, приснопомина́емых созда́телей, Оте́ц и бра́тий на́ших, зде́ лежа́щих, и повсю́ду правосла́вных христиа́н, Христе́ Бо́же на́ш: и Тебе́ сла́ву возсыла́ем со безнача́льным Твои́м Отце́м, и со пресвяты́м и благи́м, и животворя́щим Твои́м Ду́хом, ны́не и при́сно, и во ве́ки веко́в, ами́нь.
Та́же, Аллилу́иа, три́жды, на гла́с 8.
Сти́х 1: Блаже́ни, я́же избра́л и прия́л еси́ Го́споди.
Сти́х 2: Па́мять и́х в ро́д и ро́д.
Сти́х 3: Ду́шы и́х во благи́х водворя́тся.
Та́же тропа́рь, гла́с 8:
Глубино́ю му́дрости человеколю́бно вся́ стро́яй, и поле́зное все́м подава́яй, еди́не Соде́телю, упоко́й Го́споди, ду́ши ра́б Твои́х: на Тя́ бо упова́ние возложи́ша, Творца́ и зижди́теля и Бо́га на́шего. [Два́жды.]
Сла́ва, и ны́не, Богоро́дичен: Тебе́ и сте́ну и приста́нище и́мамы, и моли́твенницу благоприя́тну к Бо́гу, Его́же родила́ еси́ Богоро́дице безневе́стная, ве́рных спасе́ние.
Посе́м кафи́сма: Блаже́ни непоро́чнии: пое́м и́х на гла́с 2-й. Припе́в. Помяни́ Го́споди ду́шы ра́б Твои́х: Други́й же ли́к вторы́й сти́х, и поря́ду про́чыя стихи́ о́ба ли́ка, разделя́ем же на две́ статии́: и по пе́рвой статии́ не глаго́лем Сла́ва, и ны́не: но а́бие се́й сти́х:
Я́ко а́ще бы не зако́н Тво́й поуче́ние мое́ бы́л, тогда́ у́бо поги́бл бы́х во смире́нии мое́м. Во ве́к не забу́ду оправда́ний Твои́х, я́ко в ни́х оживи́л мя́ еси́. [Три́жды.]
И твори́т иере́й ектению́ о преждеусо́пших:
Па́ки и па́ки ми́ром Го́споду помо́лимся.
Ли́к: Го́споди поми́луй.
Еще́ мо́лимся о упокое́нии ду́ш усо́пших рабо́в Бо́жиих, и́мярек, и о е́же прости́тися и́м вся́кому прегреше́нию, во́льному же и нево́льному.
Ли́к: Го́споди поми́луй.
Я́ко да Госпо́дь Бо́г учини́т ду́шы и́х, иде́же пра́веднии упокоя́ются.
Ли́к: Го́споди поми́луй.
Ми́лости Бо́жия, Ца́рства Небе́снаго и оставле́ния грехо́в и́х, у Христа́ безсме́ртнаго Царя́ и Бо́га на́шего про́сим.
Ли́к: Пода́й Го́споди.
Диа́кон: Го́споду помо́лимся.
Ли́к: Го́споди поми́луй, 40.
Свяще́нник глаго́лет моли́тву та́йно:
Бо́же духо́в и вся́кия пло́ти, сме́рть попра́вый и диа́вола упраздни́вый, и живо́т ми́ру Твоему́ дарова́вый, са́м Го́споди упоко́й ду́шы усо́пших рабо́в Твои́х, и́мярек, в ме́сте све́тле, в ме́сте зла́чне, в ме́сте поко́йне: отню́дуже отбеже́ боле́знь, печа́ль и воздыха́ние. вся́кое согреше́ние, соде́янное и́ми сло́вом, или́ де́лом, или́ помышле́нием, я́ко благи́й человеколю́бец Бо́г прости́, я́ко не́сть челове́к и́же жи́в бу́дет, и не согреши́т: Ты́ бо еди́н кроме́ греха́, пра́вда Твоя́ пра́вда во ве́ки, и сло́во Твое́ и́стина.
Возгла́с: Я́ко Ты́ еси́ воскресе́ние, и живо́т, и поко́й:
Припе́в: Упоко́й Го́споди, ду́шы ра́б Твои́х.
И поря́ду о́ба ли́ка, и про́чыя стихи́. На конце́ же пое́м сти́х: Жива́ бу́дет душа́ моя́: три́жды, до конца́.
Та́же тропари́ за упоко́й, пое́м на гла́с 5:
Припе́в: Благослове́н еси́ Го́споди, научи́ мя оправда́нием Твои́м.
Святы́х ли́к обре́те исто́чник жи́зни, и две́рь ра́йскую, да обря́щу и а́з пу́ть покая́нием: поги́бшее овча́ а́з е́смь, воззови́ мя Спа́се, и спаси́ мя.
Благослове́н еси́ Го́споди, научи́ мя оправда́нием Твои́м.
А́гнца Бо́жия пропове́давше, и закла́ни бы́вше я́коже а́гнцы, и к жи́зни нестаре́емей святи́и и присносу́щней преста́вльшеся, того́ приле́жно му́ченицы моли́те, долго́в разреше́ние на́м дарова́ти.
Благослове́н еси́ Го́споди, научи́ мя оправда́нием Твои́м.
В пу́ть у́зкий хо́ждшии приско́рбный, вси́ в житии́ кре́ст я́ко яре́м взе́мшии, и Мне́ после́довавшии ве́рою, прииди́те наслади́теся, и́хже угото́вах ва́м по́честей, и венце́в небе́сных.
Благослове́н еси́ Го́споди, научи́ мя оправда́нием Твои́м.
О́браз е́смь неизрече́нныя Твоея́ сла́вы, а́ще и я́звы ношу́ прегреше́ний: уще́дри Твое́ созда́ние Влады́ко, и очи́сти Твои́м благоутро́бием, и вожделе́нное оте́чество пода́ждь ми́, рая́ па́ки жи́теля мя́ сотворя́я.
Благослове́н еси́ Го́споди, научи́ мя оправда́нием Твои́м.
Дре́вле у́бо от не су́щих созда́вый мя́, и о́бразом твои́м Боже́ственным почты́й, преступле́нием же за́поведи, па́ки мя́ возврати́вый в зе́млю, от нея́же взя́т бы́х, на е́же по подо́бию возведи́, дре́внею доброто́ю возъобрази́тися.
Благослове́н еси́ Го́споди, научи́ мя оправда́нием Твои́м.
Упоко́й Бо́же рабы́ Твоя́, и учини́ я́ в раи́, иде́же ли́цы святы́х Го́споди, и пра́ведницы сия́ют я́ко свети́ла: усо́пшыя рабы́ Твоя́ упоко́й, презира́я и́х вся́ согреше́ния.
Сла́ва Отцу́, и Сы́ну, и свято́му Ду́ху:
Тро́ичен: Трисия́тельное еди́наго Божества́ благоче́стно пое́м вопию́ще: Свя́т еси́ О́тче безнача́льный, собезнача́льный Сы́не, и Боже́ственный Ду́ше: Просвети́ на́с ве́рою Тебе́ служа́щих, и ве́чнаго огня́ исхити́.
И ны́не, и при́сно, и во ве́ки веко́в, ами́нь.
Богоро́дичен: Ра́дуйся Чи́стая, Бо́га пло́тию ро́ждшая во спасе́ние все́х. Е́юже ро́д челове́ческий обре́те спасе́ние. Тобо́ю да обря́щем ра́й, Богоро́дице чи́стая благослове́нная.
Посе́м: Аллилу́иа, три́жды. Та́же, ектениа́. И помина́ет иере́й усо́пших поря́ду, я́коже пре́жде написа́ся посреде́ непоро́чных.
А́ще же не пое́м непоро́чных, тогда́ по Аллилу́иа глаго́лем тропа́рь: Глубино́ю му́дрости: и Богоро́дичен его́. И а́бие: Благослове́н еси́ Го́споди: посе́м тропари́: Святы́х ли́к обре́те: про́чая. Та́же помина́ет иере́й усо́пших, я́коже пре́жде указа́ся.
И глаго́лем седа́лен поко́ин, гла́с 5:
Поко́й Спа́се на́ш, с пра́ведными рабы́ Твоя́, и сия́ всели́ во дворы́ Твоя́, я́коже е́сть пи́сано, презира́я я́ко бла́г прегреше́ния и́х во́льная и нево́льная, и вся́ я́же в ве́дении, и не в ве́дении, Человеколю́бче.
Сла́ва, и ны́не: Богоро́дичен: От Де́вы возсия́вый ми́ру Бо́же Христе́, сы́ны све́та то́ю показа́вый, поми́луй на́с.
Та́же, псало́м 50: Поми́луй мя́ Бо́же:
Та́же кано́н во окто́ихе усо́пших по гла́су, на 4. По 3-й пе́сни, ирмо́с и ектениа́. И помина́ет иере́й преждеусо́пших поря́ду, я́коже предрече́ся, посреде́ непоро́чных.
Возгла́с: Я́ко Ты́ еси́ воскресе́ние и живо́т:
Та́же седа́лен, гла́с 6:
Вои́стинну суета́ вся́ческая: житие́ же се́нь и со́ние, и́бо всу́е мяте́тся вся́к земноро́дный, я́коже рече́ Писа́ние: егда́ ми́р приобря́щем, тогда́ во гро́б всели́мся, иде́же вку́пе ца́рие и ни́щии. Те́мже Христе́ Бо́же, преста́вльшыяся упоко́й, я́ко Человеколю́бец.
Сла́ва, и ны́не, Богоро́дичен: Всесвята́я Богоро́дице, во вре́мя живота́ моего́ не оста́ви мене́, челове́ческому предста́тельству не вве́ри мя́, но Сама́ заступи́, и поми́луй мя́.
По 6-й пе́сни ирмо́с, и ектениа́.И помина́ет иере́й преждеусо́пших, я́коже пре́жде указа́хом. Возгла́с: Я́ко Ты́ еси́ воскресе́ние и живо́т:
Та́же конда́к, гла́с 8:
Со святы́ми упоко́й Христе́, ду́шы ра́б Твои́х, иде́же не́сть боле́знь, ни печа́ль, ни воздыха́ние, но жи́знь безконе́чная.
И́кос: Са́м Еди́н еси́ Безсме́ртный, сотвори́вый и созда́вый челове́ка, земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́ созда́вый мя́ и реки́й ми́: я́ко земля́ еси́, и в зе́млю оти́деши, а́може вси́ челове́цы по́йдем, надгро́бное рыда́ние творя́ще пе́снь, аллилу́иа. [Три́жды.]
По 9-й пе́сни глаго́лет иере́й: Богоро́дицу и Ма́терь Све́та в пе́снех возвели́чим: Ли́к: Ду́си и ду́шы пра́ведных восхва́лят Тя́ Го́споди. И пое́м ирмо́с 9-й пе́сни, Та́же, Трисвято́е, и по О́тче на́ш: глаго́лем тропари́ сия́. Гла́с 4:
Со ду́хи пра́ведных сконча́вшихся ду́шы ра́б Твои́х Спа́се упоко́й, сохраня́я и́х во блаже́нной жи́зни, я́же у тебе́ Человеколю́бче.
Тропа́рь, гла́с то́йже:
В поко́ищи Твое́м Го́споди, иде́же вси́ святи́и Твои́ упокоева́ются, упоко́й и ду́шы ра́б Твои́х, я́ко еди́н еси́ Человеколю́бец.
Сла́ва: Ты́ еси́ Бо́г соше́дый во а́д, и у́зы окова́нных разреши́вый, са́м и ду́шы ра́б Твои́х упоко́й.
И ны́не: Богоро́дичен: Еди́на Чи́стая, и Непоро́чная Де́во, Бо́га без се́мене ро́ждшая, моли́ спасти́ся душа́м и́х.
Та́же иере́й ектению́ глаго́лет:
Поми́луй на́с Бо́же, по вели́цей ми́лости Твое́й, мо́лим Ти ся, услы́ши и поми́луй.
Ли́к: Го́споди поми́луй, три́жды.
Еще́ мо́лимся о упокое́нии ду́ш усо́пших рабо́в Бо́жиих, и́мярек, и о е́же прости́тися и́м вся́кому прегреше́нию, во́льному же и нево́льному.
Ли́к: Го́споди поми́луй, три́жды.
Я́ко да Госпо́дь Бо́г учини́т ду́шы и́х, иде́же пра́веднии упокоя́ются.
Ли́к: Го́споди поми́луй, три́жды.
Ми́лости Бо́жия, Ца́рства Небе́снаго и оставле́ния грехо́в и́х у христа́ Безсме́ртнаго Царя́ и Бо́га на́шего про́сим.
Ли́к: Пода́й Го́споди.
Диа́кон: Го́споду помо́лимся.
Свяще́нник: Бо́же духо́в:
И помина́ет я́же от ве́ка уме́ршыя отцы́ и бра́тию на́шу, зде́ лежа́щыя, и повсю́ду правосла́вныя христиа́ны.
Та́же возгла́с: Я́ко Ты́ еси́ воскресе́ние и живо́т:
Глаго́лет иере́й, или́ диа́кон: Прему́дрость: Мы́ же: Честне́йшую херуви́м: Иере́й: Сла́ва Тебе́ Христе́ Бо́же, упова́ние на́ше, сла́ва Тебе́. Мы́ же: Сла́ва, и ны́не: Го́споди поми́луй, три́жды. Благослови́.
Иере́й отпу́ст:
Воскресы́й из ме́ртвых Христо́с и́стинный Бо́г на́ш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, преподо́бных и богоно́сных оте́ц на́ших, и все́х святы́х, ду́шы о на́с преста́вльшихся ра́б Свои́х в селе́ниих пра́ведных учини́т, в не́дрех Авраа́ма упоко́ит, и с пра́ведными причте́т, и на́с поми́лует, я́ко Бла́г и Человеколю́бец.
И по отпу́сте глаша́ет диа́кон си́це:
Во блаже́нном успе́нии ве́чный поко́й пода́ждь Го́споди у́спшым рабо́м Твои́м, и́мярек, и сотвори́ и́м ве́чную па́мять.
И певцы́ пою́т: Ве́чная па́мять, три́жды. А иде́же не́сть диа́кона, пою́т певцы́: Рабо́м Бо́жиим, и́мярек, у́сопшым ве́чная па́мять.
Си́й же чи́н и уста́в подоба́ет твори́ти во вся́ пятки́, я́ве, я́ко в ни́хже твори́м па́мять над ко́ливом у́спшым отце́м и бра́тиям на́шым.
О святем имущем полиелей, аще случится в субботу 
В пяток вечера, поем Блажен муж, 1-й антифон. На Господи воззвах, стихиры святаго, на 6:
СЛАВА, самогласен святаго,
И НЫНЕ, Богородичен 1-й настоящаго гласа.
[Смотри] Аще ли имать святый великий бдение, и восхощет настоятель
На велицей вечерни, по предначинательном псалме, поем Блажен муж, 1 антифон. На Господи воззвах, стихиры святаго, на 8:
СЛАВА, святаго:
И НЫНЕ, Богородичен 1-й, настоящаго гласа.
Аще предпразднство: или попразднство, на Господи воззвах, стихиры праздника, 3: и святаго, 5.
СЛАВА, святаго:
И НЫНЕ, Богородичен настоящаго гласа.
Вход. Прокимен дне: И чтения святаго, 3. На литии стихира храма, и святаго:
СЛАВА, святаго:
И НЫНЕ, Богородичен, по гласу святаго, или праздника.
На стиховне стихиры святаго:
СЛАВА, святаго:
И НЫНЕ, Богородичен, во глас святаго, или праздника.
На благословении хлебов тропарь святаго, дважды: и Богородице Дево, единожды. Буди имя Господне: трижды, с пением, псалом, 33: благословлю Господа на всякое время: до Не лишатся всякаго блага. И чтем от жития святаго.
На утрени, на Бог Господь, тропарь святаго, дважды:
СЛАВА, И НЫНЕ, Богородичен 1-й, настоящаго гласа.
Аще ли предпразднство, или попразднство: Тропарь праздника, дважды:
СЛАВА, святаго:
И НЫНЕ, праздника.
ТАЖЕ, кафисма 17: ектениа, и седален святаго, дважды:
СЛАВА, И НЫНЕ, Богородичен.
И чтение. И посем кафисма 17, непорочны. На нейже иерей не кадит, но на полиелеи кадит.
ТАЖЕ седален святаго, дважды:
СЛАВА, И НЫНЕ, Богородичен.
И чтение. Посем полиелей святаго: и седален, дважды:
СЛАВА, И НЫНЕ, Богородичен.
И чтение. Степенна 4-го гласа, антифон 1. Прокимен святаго: и Всякое дыхание: Евангелие, и псалом 50. По 50-м псалме, стихира святаго.
ТАЖЕ, спаси Боже люди твоя:
Посем иерей, милостию и щедротами:
Лик, Аминь.
И поем канон Богородицы, со ирмосом на 6: ирмос по дважды: тропари на 4.
Аще ли храм Христов, или Богородицы, или аще предпразднство, или попразднство, поем подобне канон со ирмосом на 6: И святаго на 8: Катавасиа, по уставу.
По 3 песни кондак предпразднства, или праздника. Таже седален святаго, дважды:
СЛАВА, И НЫНЕ, Богородичен, или праздника.
По 6-й песни кондак святаго, и икос: И чтем пролог.
По 9-й песни светилен святаго, дважды:
СЛАВА, И НЫНЕ, Богородичен, или праздника.
На хвалитех стихиры святаго, на 4: Аще ли в попразднство: На хвалитех 6: праздника три, яже суть на стиховне того дне, и святаго 3:
СЛАВА, святаго самогласен:
И НЫНЕ, Богородичен, по гласу святаго, или праздника.
И славословие великое.
ТАЖЕ тропарь святаго:
СЛАВА, И НЫНЕ, Богородичен воскресн, гласа настоящаго, или праздника. Ектении, и отпуст, и час 1-й.
На 1-м часе, тропарь святаго. Аще ли предпразднство, или попразднство, тропарь праздника:
СЛАВА, святаго:
И НЫНЕ, Богородичен часов.
По Отче наш, кондак святаго.
Аще ли предпразднство, или попразднство, кондак праздника и святаго, глаголем пременяюще: И совершенный отпуст.
На Литургии блажена святаго, песнь 3-я, и 6-я. Аще ли попразднство, песнь праздника, рядовая, и святаго песнь 6. По входе тропарь храма Христова и Богородицы:
ТАЖЕ, святаго настоящаго,
СЛАВА, кондак его:
И НЫНЕ, храма Богородицы.
А идеже несть храма Богородицы, И НЫНЕ, Предстательство христиан:
А в предпразднства, или попразднства коего праздника: И НЫНЕ,кондак глаголем предпразднства, или праздника.
Аще ли предпразднства, или попразднства Господскаго праздника, а храм Христов, и тропаря и кондака храма не глаголем, но предпразднства или праздника тропарь и кондак:
Богородицы же храма в предпразднства и попразднства господских праздников, не глаголется. Прокимен святаго: апостол, аллилуиа, евангелие, и причастен святаго, емуже бдение. Аще же полиелей, присовокупляем и дне, прокимен, апостол, евангелие, и причастен.
Пятница (продолжение) 
В пято́к ве́чера 
на Го́споди воззва́х, стихи́ры святы́м му́чеником, и святи́телем, и преподо́бным. Гла́с 1.
Подо́бен: Прехва́льнии му́ченицы:
Сти́х: А́ще беззако́ния на́зриши Го́споди, Го́споди, кто́ постои́т; я́ко у тебе́ очище́ние е́сть.
Му́чеников еди́нственное торжество́, струя́ми свои́х крове́й мно́жество бесо́в удави́ша, и вся́кия уста́виша сту́дныя же́ртвы, и́дольскую разруши́ша пре́лесть, терпели́вно пострада́вше и ны́не мо́лятся Христу́ дарова́ти душа́м на́шым ми́р, и ве́лию ми́лость.
Сти́х: И́мене ра́ди твоего́ потерпе́х Тя́ Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Па́стырие всесвяще́ннии, му́дрыми словесы́ и уче́нии все́х научи́ша во Еди́нстве Божество́ Тро́ическое сла́вити, Ли́ц слия́ния и разделе́ния, Боже́ственне убега́юще. И ны́не мо́лятся, дарова́ти душа́м на́шым ми́р, и ве́лию ми́лость.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Преподо́бных сосло́вие, плотска́я хоте́ния успи́ша, и стремле́ния обузда́ша, житие́ равноа́нгельное показа́вше. Те́мже и в жили́щах Небе́сных ны́не ликовству́ют, Христу́ моля́щеся, дарова́ти душа́м на́шым ми́р, и ве́лию ми́лость.
И́ны стихи́ры му́ченичны, гла́с то́йже:
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний Его́.
Моли́твами Го́споди, все́х святы́х и Богоро́дицы, тво́й ми́р да́ждь на́м, и поми́луй на́с, я́ко Еди́н Ще́др.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Е́же на суди́щи ва́ше испове́дание святи́и, де́монов оплева́ си́лу, и от пре́лести челове́ки свободи́. Те́мже и глава́м усека́емым, взыва́сте: да бу́дет Го́споди, же́ртва ду́ш на́ших благоприя́тна пред Тобо́ю, я́ко Тебе́ возлюби́вше, неради́хом о вре́менней жи́зни, Человеколю́бче.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
О до́брыя ва́шея ку́пли святи́и! Я́ ко кро́ви да́сте, и Небеса́ насле́довасте: и вре́менно искуси́вшеся, ве́чно ра́дуетеся. Вои́стинну добра́ ва́шя ку́пля: тле́нная бо оста́вльше, нетле́нная восприя́сте, и со А́нгелы ликовству́юще, пое́те непреста́нно Тро́ицу единосу́щную.
Сла́ва, и ны́не, Богоро́дичен: Всеми́рную сла́ву, от челове́к прозя́бшую, и Влады́ку ро́ждшую, Небе́сную две́рь воспои́м Мари́ю Де́ву, безпло́тных пе́снь, и ве́рных удобре́ние. Сия́ бо яви́ся Не́бо, и хра́м Божества́: Сия́ прегражде́ние вражды́ разруши́вши, ми́р введе́, и Ца́рствие отве́рзе. Сию́ у́бо иму́ще ве́ры утвержде́ние, Побо́рника и́мамы из Нея́ ро́ждшагося Го́спода, дерза́йте у́бо, дерза́йте лю́дие Бо́жии: и́бо То́й победи́т враги́, я́ко Всеси́лен.
Та́же: Све́те ти́хий;
На стихо́вне му́ченичен, гла́с 1:
Прехва́льнии му́ченицы, ва́с ни земля́ потаи́ла е́сть, но Не́бо прия́т вы́, и отверзо́шася ва́м ра́йския две́ри, и вну́трь бы́вше Дре́ва живо́тнаго наслажда́етеся: Христу́ моли́теся, дарова́ти душа́м на́шым ми́р и ве́лию ми́лость.
Поко́ин: Ка́я жите́йская сла́дость пребыва́ет печа́ли неприча́стна? ка́я ли сла́ва стои́т на земли́ непрело́жна? вся́ се́ни немощне́йша, и вся́ со́ний преле́стнейша: во еди́н ча́с вся́ сия́ сме́рть прие́млет. Но во све́те Христе́ лица́ Твоего́, и в наслажде́нии Твоея́ красоты́, я́же избра́л еси́, упоко́й я́ко Человеколю́бец.
Поко́ин: Никто́же безгре́шен, никто́же от челове́к бы́в, то́кмо Ты́ Еди́не Безсме́ртне: те́мже рабы́ Твоя́ я́ко Бо́г Ще́дрый, во све́те со А́нгельскими ликостоя́нии Твои́ми учини́, благоутро́бием Твои́м, презира́я беззако́ния, и подая́ и́м проще́ние.
Сла́ва, и ны́не, Богоро́дичен: Вои́стинну па́че ума́ чу́дная Твоя́ вели́чия, рождества́ Твоего́ Богоневе́сто, я́же пропове́даша проро́цы вси́ вся́ Пресла́вная: зача́тие и рождество́ Всепе́тая недомы́сленно и несказа́нно, и́мже ми́р спа́сл е́сть, я́ко Милосе́рд.
Та́же, Ны́не отпуща́еши: Трисвято́е, и по О́тче на́ш: Тропа́рь, и отпу́ст.
В пято́к на повече́рии 
кано́н пресвяте́й Богоро́дице. Гла́с 1.
ПЕ́СНЬ 1
Ирмо́с: Пе́снь побе́дную пои́м вси́ Бо́гу, сотво́ршему ди́вная чудеса́ мы́шцею высо́кою, и спа́сшему Изра́иля, я́ко просла́вися.
Спаси́тельное еси́ приста́нище и покро́в, призыва́ющым Тя́ Богоро́дице Пречи́стая. Те́мже и а́з от души́ призыва́ю Тя́ те́пле: Влады́чице спаси́ мя.
Мари́е Пречи́стая, Зижди́теля Ма́ти, истле́вшую страстьми́ и прегреше́ньми смире́нную мою́ ду́шу исцели́, я́ко Блага́я и Благопреме́нная.
Сла́ва: Безневе́стная Влады́чице, не отступа́й моля́щи всегда́ Творца́ моего́ и Бо́га, о притека́ющем при́сно к покро́ву Твоему́, улучи́ти ми́лость.
И ны́не: Пала́то одушевле́нная Царе́ва, и престо́ле огнеобра́зный, со святы́ми му́ченики и апо́столы, Христа́ при́сно моли́, от напа́стей на́с изба́вити.
ПЕ́СНЬ 3
Ирмо́с: Ка́мень, Его́же небрего́ша зи́ждущии, Се́й бы́сть во главу́ у́гла: То́й е́сть Ка́мень, на Не́мже утверди́ Це́рковь Христо́с, ю́же от язы́к искупи́.
Тьма́ прегреше́ний обдержи́т мое́ се́рдце Влады́чице, и не сме́ю воззре́ти на не́бо очи́ма, те́мже зову́: просвети́ веле́ньми Христо́выми у́м и ду́шу, и се́рдце мое́.
Взира́ю на Боже́ственный Тво́й о́браз, и печа́ть Тя́ Влады́чню, и Пречи́стую Ма́терь, я́ко Первообра́зну чту́: и Сию́ лобыза́ю, и покланя́юся, и хвалю́, Еди́ну Ве́дый Твою́, и Того́ че́сть.
Сла́ва: Уста́ви лю́тая стремле́ния теле́сная, угаси́ и пла́мень страсте́й Де́во: и́миже согреше́ний плени́цу многоплете́нную ми́ соплета́ет зми́й лю́тый, хотя́ восхи́тити к поги́бели.
И ны́не: Ве́сь во Ада́ма облече́ся из Тебе́ Богоро́дице, всетелоно́сно проше́д Сло́во. Того́ у́бо моли́, страсте́й на́с изба́вити, и напа́стей разли́чных, и огня́ ве́чнующаго.
ПЕ́СНЬ 4
Ирмо́с: Ду́хом прови́дя проро́че Авваку́ме, Словесе́ воплоще́ние, пропове́дал еси́ вопия́: внегда́ прибли́житися ле́том, позна́ешися, внегда́ приити́ вре́мени, пока́жешися. Сла́ва си́ле Твое́й Го́споди.
Ро́ждши Зижди́теля, и все́х Творца́, си́лу неизрече́нну, и непобеди́му кре́пость и́маши Де́во, и спаса́еши ве́рою к Тебе́ приходя́щыя. Сего́ ра́ди зову́ Ти: Влады́чице ми́ра, помози́ ми.
Бра́ни неви́димых вра́г мы́сленных низложи́ Влады́чице, всу́е на мое́ напа́дающих окая́нное се́рдце, тишину́ Боже́ственную, и ми́р да́рующи: я́ко да ве́село воспева́ю Тя́.
Сла́ва: Наде́жде ненаде́жных, помо́щнице ни́щих, пла́чущих уте́ха, согреша́ющих очище́ние, руководи́тельница заблу́ждших, боля́щих целе́бница, и исправле́ние па́дающих.
И ны́не: Чи́стая и Благослове́нная, Я́же Еди́на кля́твы все́х измени́вшая, Де́во Мари́е, со апо́столы, и му́ченики, и проро́ки моли́, из чре́ва Твоего́ Проше́дшаго, спасти́ ду́шы пою́щих Тя́.
ПЕ́СНЬ 5
Ирмо́с: Тво́й ми́р да́ждь на́м Сы́не Бо́жий, ино́го бо ра́зве Тебе́ Бо́га не зна́ем, и́мя Твое́ имену́ем, я́ко Бо́г живы́х и ме́ртвых еси́.
Спаси́ мя Влады́чице, из глубины́ напа́стей, и скорбе́й, и печа́лей, и страсте́й теле́сных: и в тишине́ Боже́ственней сохрани́ ду́шу мою́.
Ты́ ми́ еси́ те́плое хране́ние и тве́рдое во все́й жи́зни, Пренепоро́чная. Те́мже молю́ Тя, и по сме́рти Твое́ мне́ милосе́рдие простри́ бога́тое.
Сла́ва: Я́же Зижди́теля ро́ждшая, и Изба́вителя все́х, изба́ви мя́ страсте́й теле́сных опаля́ющих се́рдце мое́, и привлача́ющих к дело́м неподо́бным.
И ны́не: Я́ко ме́сто свяще́ния я&##769;вльшися мы́сленнаго, всего́ мя освяти́ Влады́чице, и со святы́ми моли́ся и му́дрыми апо́столы, спасти́ мя Де́во.
ПЕ́СНЬ 6
Ирмо́с: Проро́ка Ио́ну подража́я, вопию́: живо́т мо́й Бла́же свободи́ из тли́, и спаси́ мя Спа́се ми́ра, зову́ща: сла́ва Тебе́.
Ты́ жи́ва мя́ соблюда́еши избавля́ющи напа́стей: Ты́ и от земли́ отходя́ща к ве́чней жи́зни преста́ви Де́во Ма́ти, милосе́рдием Твои́м.
Ты́ еси́ стена́ неруши́ма, Ты́ еси́ покро́в тве́рд, Богоро́дице Блага́я, Ты́ предста́тельница крепка́ рабу́ Твоему́: и сего́ ра́ди Тя́ призыва́ю при́сно.
Сла́ва: Ты́ моли́тву си́льну стяжа́вши к Бо́гу, Богоро́дице Блага́я, не пре́зри мене́ те́пле к покро́ву Твоему́ притека́ющаго, и вопию́щаго: поми́луй мя́, Ма́ти все́х Бо́га.
И ны́не: Не отри́ни мене́ Христе́, не гнуша́йся мене́ Спа́се, мо́лит Тя́ А́гница ро́ждшая Тя́ пло́тию, со апо́столы, и со проро́ки, и со страстоте́рпцы Твои́ми.
Та́же, Го́споди поми́луй, три́жды. Сла́ва, и ны́не:
Седа́лен, гла́с 1: О́блак Тя́ Све́та Бо́жия присносу́щнаго, Де́во, и ковче́г, и све́щник, и ста́мну, и го́ру несеко́мую, проро́цы прорица́ху Отрокови́це Пречи́стая: из Тебе́ бо про́йде без се́мене, в после́дняя Христо́с Бо́г на́ш, я́коже Оте́ц благоизво́ли.
ПЕ́СНЬ 7
Ирмо́с: Су́щым в пещи́ отроко́м Твои́м Спа́се, не прикосну́ся, ниже́ стужи́ о́гнь. Тогда́ трие́, я́ко еди́неми усты́ поя́ху, и благословля́ху, глаго́люще: благослове́н Бо́г оте́ц на́ших.
Отча́янна су́ща мя́ Чи́стая, прегреше́нии и сластьми́ плотски́ми, и ко глубине́ порева́ема поги́бели, приспе́вши изба́ви мя́ Пречи́стая Влады́чице, милосе́рдием Твои́м.
Прибе́жище и покро́в держа́вен, и избавле́ние Богоро́дице все́м ве́рным: Ты́ ми бу́ди руководи́тельница ко Творцу́, прегреше́ний избавле́ние подаю́щи ми́, благоутро́бием Твои́м.
Сла́ва: Ты́ кля́тву потреби́ла еси́ Чи́стая, ра́дость ро́ждшая Христа́: Ты́ и кля́тву, от греха́ прибы́вшую ми́, разреши́ си́лою Твое́ю Пренепоро́чная, и да́руй ми́ ра́дость.
И ны́не: Тя́, Пресвята́я Чи́стая, раби́ Твои́ мо́лим всегда́ де́нь и но́щь, моля́щеся сокруше́нною мы́слию, избавле́ние согреше́ний на́ших да́руй Твои́ми моли́твами.
ПЕ́СНЬ 8
Ирмо́с: Его́же ужаса́ются а́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
Воста́ни, предвари́, ра́туй враги́, и́же всу́е смуща́ющыя и оскорбля́ющыя на́с, Твою́ си́лу явля́ющи Свята́я Де́во, помо́щнице ми́ра.
Ми́р спасла́ еси́ от сме́рти и тли́ Боже́ственным Рождество́м Твои́м, Де́во Блага́я: и ны́не же моли́твами Твои́ми и на́с восхваля́ющих Тя́, от страсте́й исхити́, и спаси́.
Сла́ва: Мно́гая Твоя́ и неизрече́нная Де́во кре́пость, мно́ги и непобеди́мы Боже́ственныя щедро́ты, и благоутро́бие. Те́мже спаса́й на́с, вои́стинну Тя́ призыва́ющих.
И ны́не: Я́ко одушевле́н виногра́д Де́во, прорасти́ла еси́ на́м Гро́зд зре́лый, источи́вший вино́ оставле́ния, и грехо́вное изсуши́вший пия́нство.
ПЕ́СНЬ 9
Ирмо́с: Светоно́сный о́блак, во́ньже все́х Влады́ка, я́ко до́ждь с небесе́ на руно́ сни́де, и воплоти́ся на́с ра́ди, бы́в Челове́к, Безнача́льный, велича́ем вси́ я́ко Ма́терь Бо́га на́шего Чи́стую.
В мо́ри жития́ обурева́емь зело́ сластьми́ плотски́ми, Тебе́ припа́даю и вопию́: поми́луй мя́ к Тебе́ притека́ющаго Влады́чице, и ру́ку ми́ спасе́ния пода́ждь, избавля́ющи поги́бельныя глубины́.
Тебе́ моя́ грехи́ испове́даю Де́во, Твоему́ лицу́ мо́й представля́ю сту́д, и вопию́ от души́: поми́луй и уще́дри, Пречи́стая, я́ко на Тя́ упова́ние с Бо́гом возложи́х тве́рдое.
Сла́ва: Тя́ без се́мене ро́ждшую Творца́ и Влады́ку, призыва́ю от души́, и зову́ приле́жно: Ты́ мя спаси́ от тли́ мно́гих прегреше́ний, и изба́ви огня́ негаси́маго, Пресвята́я Богоро́дице Блага́я.
И ны́не: Непроходи́мая две́ре, ра́йская врата́, спаса́емым пу́ть, спасе́ния стезя́, с му́ченики и проро́ки, с пра́ведными же и преподо́бными, и с Боже́ственными апо́столы, моли́ся Чи́стая, спасти́ся душа́м на́шым.
Та́же, Досто́йно е́сть: И про́чее обы́чно, и отпу́ст.
Суббота 
В суббо́ту на у́трени 
по 1-м стихосло́вии седа́льны му́ченичны. Гла́с 1:
Страда́ния похвало́ю, и вене́чною по́честию, сла́внии страстоте́рпцы оде́явшеся Тобо́ю Го́споди, терпе́нием у́бо ра́н беззако́нных победи́ша, и си́лою Боже́ственною от небе́с побе́ду прия́ша: те́х моли́твами и на́с свободи́ от неви́димаго врага́ Спа́се, и спаси́ на́с.
Сти́х: Ди́вен Бо́г во святы́х Свои́х, Бо́г Изра́илев.
Я́ко до́брии во́ини единому́дренно ве́ровавше, преще́ния мучи́телей не убоя́стеся святи́и, приидо́сте усе́рдно ко Христу́ взе́мше честны́й кре́ст: и сконча́вше тече́ние, с небесе́ побе́ду прия́сте. Сла́ва укре́пльшему вы́: сла́ва венча́вшему вы́: сла́ва де́йствующему ва́ми все́м исцеле́ния.
Подо́бен: Гро́б Тво́й Спа́се:
Сти́х: Ду́шы и́х во благи́х водворя́тся.
В ме́сте све́тле, в ли́це пра́ведных Упоко́й Спа́се, к Тебе́ преста́вльшихся: на Тя́ бо упова́ние человеколю́бче возложи́ша: приими́ моле́ние о отце́х и ча́дех, и́мже соверша́ем па́мять: и оправди́ те́х, Я́ко Многоми́лостив.
Сла́ва, и ны́не, Богоро́дичен: Гаврии́лу веща́вшу Тебе́ Де́во, ра́дуйся: со гла́сом воплоща́шеся все́х Влады́ка, в Тебе́ святе́м киво́те, я́коже рече́ пра́ведный Дави́д, яви́лася еси́ ши́ршая небе́с, поноси́вши Зижди́теля Твоего́: Сла́ва Все́льшемуся в Тя́: сла́ва Проше́дшему из Тебе́: сла́ва Свободи́вшему на́с рождество́м Твои́м.
По 2-м стихосло́вии седа́льны. Гла́с 1:
Ра́нами святы́х, и́же по Тебе́ пострада́ша, умоле́н бу́ди Го́споди: и вся́ на́шя боле́зни и стра́сти исцели́ Человеколю́бче, мо́лимся.
Сти́х: Мно́ги ско́рби пра́ведным, и от все́х и́х изба́вит я́ Госпо́дь.
Му́ченики Христо́вы мо́лим вси́, и любо́вию прии́дем к ни́м с ве́рою: си́и бо о на́шем спасе́нии про́сят, и си́и вси́ источа́ют исцеле́ний благода́ть, си́и полки́ отгоня́ют бесо́вския, я́ко сохра́нницы ве́ры.
Сти́х: Блаже́ни, я́же избра́л и прия́л еси́ Го́споди.
Сме́ртную держа́ву Христе́ упраздни́в, и нетле́ние земны́м источи́л еси́: и и́же в Тя́ ве́рующии не умира́ют, но живу́т вы́ну о Тебе́. Те́мже упоко́й Го́споди, ду́шы ра́б Твои́х, и учини́ и́х со святы́ми Твои́ми: моли́твами Богоро́дицы, да́руя те́м проще́ние и воскресе́ние.
Сла́ва, и ны́не, Богоро́дичен: Еди́на кре́пкая и те́плая Предста́тельнице ро́да челове́ческаго, Богоро́дице Де́во, непреста́нно моли́ со проро́ки и му́ченики, со святи́тели же и по́стники и преподо́бными, Его́же родила́ еси́ па́че естества́ Бо́га Сло́ва, спасти́ вся́ческая.
Кано́н святы́м му́чеником, и святи́телем, и преподо́бным и усо́пшым, [его́же краегране́сие: Бо́га возлю́бльшым Боже́ственную воспева́ю пе́снь.] Творе́ние ки́р ио́сифа. Гла́с 1.
ПЕ́СНЬ 1
Ирмо́с: Столпо́м о́гненным и о́блачным Изра́иля наставле́й, я́ко Бо́г, мо́ре разве́рже, колесни́цы же фарао́новы глубино́ю покры́. пои́м пе́снь побе́дную, я́ко еди́н просла́вися.
Му́чеником: Щито́м благоче́стия огра́ждшеся Боже́ственнии страда́льцы, устреми́шася к боре́нию: погуби́ша же врага́ всю́ си́лу, пою́ще пе́снь побе́дную Христу́ укре́пльшему и́х.
Святи́телем: упасо́сте Боже́ственнии па́стырие, ста́до Бо́жие на па́жити та́йней, во́лки отгна́вше па́лицею слове́с свяще́нных: и всели́стеся ра́дующеся во огра́ду небе́сную, иде́же е́сть вели́кий па́стырь.
Преподо́бным: И́же стра́сти поще́нием и боле́зньми умертви́вше пло́ти, Боже́ственным манове́нием, живете́ по сме́рти преподо́бнии: на́с ра́ди ме́ртва бы́вшаго, Христа́ всегда́ моли́те уще́дрити на́с.
Сла́ва: Ме́ртв бы́в, и ме́ртвым дарова́л еси́ Боже́ственный Тво́й живо́т, и безсме́ртную жи́знь. И́же ве́рою преше́дшыя от жития́ тле́ннаго, Ца́рствия Твоего́ сотвори́ прича́стники, я́ко благоутро́бен, и еди́н многоми́лостив.
Богоро́дичен: И́же любо́вию Христо́вою уязвля́еми му́ченицы, и венча́вшыяся от Бо́га жены́, Тебе́ Всенепоро́чную и до́брую в жена́х вси́ преподо́бнии почита́ют, ра́дующеся ве́рно, я́ко Цари́цу Всечестну́ю.
Други́й кано́н усо́пшым,
пое́м его́ на ряду́, иде́же не́сть мине́и, или́ при возсле́довании усо́пшым над кутие́ю, [его́же краегране́сие: Ве́рою усо́пшым пе́рвую пе́снь приноша́ю.] Гла́с 1.
ПЕ́СНЬ 1
Ирмо́с: Твоя́ победи́тельная десни́ца боголе́пно в кре́пости просла́вися: та́ бо Безсме́ртне, я́ко всемогу́щая проти́вныя сотре́, Изра́ильтяном пу́ть глубины́ новосоде́лавшая.
Припе́в: Ди́вен Бо́г во святы́х свои́х, Бо́г Изра́илев.
Врата́ сме́рти и вереи́, Твое́ю сме́ртию сокруши́л еси́ Безсме́ртне, врата́ отве́рзи Влады́ко, па́че ума́ безсме́ртия у́спшым, моли́твами страстоте́рпец Твои́х.
Припе́в: упоко́й Го́споди ду́шы усо́пших ра́б Твои́х.
Да Боже́ственнаго живота́ сподо́бимся, соше́л еси́ к сме́рти, тоя́ же испрове́рг сокро́вища, на́с отту́ду извле́кл еси́: ны́не же Жизнода́вче, преста́вленныя упоко́й.
Сла́ва: Ты́ мое́ тле́нное же и ме́ртвенное восприи́м, в нетле́ние обле́кл еси́, и к безконе́чному житию́ и блаже́нному возне́сл еси́, иде́же я́ко ще́др, и́хже прия́л еси́, упоко́й.
Богоро́дичен: Ро́ждшую е́же от Бо́га Бо́жие Сло́во, ве́рнии воспои́м: Та́ бо Всечи́стая пу́ть жи́зни уме́ршым бы́сть, Ю́же я́ко богоприе́мницу и Богоро́дицу просла́вим.
ПЕ́СНЬ 3
Ирмо́с: Да утверди́тся се́рдце мое́ в во́ли Твое́й Христе́ Бо́же, И́же над вода́ми Не́бо утвержде́й второ́е, и основа́вый на вода́х зе́млю Всеси́льне.
Мно́гия му́ки претерпе́вше, и благи́х мно́гих сподо́бистеся, мно́жество му́ченик свяще́нное: те́мже моли́твами ва́шими зо́л мои́х безме́рное мно́жество очи́стите.
Свяще́ннии оде́явшеся пра́ведною благода́тию, и весе́лие кра́сное преподо́бных собо́р стяжа́вше, невеще́ственным служи́телем уподо́бишася.
Христо́вы проро́цы, Боже́ственнии му́ченицы, свяще́нных же́н сосло́вие, и́же пострада́вше му́жески, и в посте́ просла́вистеся: и́хже моли́твами ми́лости Твоя́ Спа́се все́м да́руй.
Сла́ва: И́же от земли́ Христе́, челове́ка руко́ю Твое́ю созда́в во́лею, и я́же от на́с вся́ ве́рою преста́вльшыяся рабы́ Твоя́ небе́сных бла́г сподо́би.
Богоро́дичен: Богороди́тельнице Неискусобра́чная, проше́ния все́х принеси́ соде́телю на́шему Бо́гу, ро́ждшемуся от утро́бы Твоея́: я́ко да обря́щем соверше́нное лю́тых избавле́ние.
И́н
Ирмо́с: Еди́не Ве́дый челове́ческаго существа́ не́мощь, и ми́лостивно в не́ вообра́жся, препоя́ши мя́ с высоты́ си́лою, е́же вопи́ти Тебе́ Святы́й: одушевле́нный хра́ме неизрече́нныя сла́вы Твоея́ Человеколю́бче.
Я́ко Еди́н Бла́г сы́й, я́ко Еди́н Многоми́лостив, я́же благоче́стно к Тебе́ отше́дшыя, в Небе́сных селе́ниих упоко́й, иде́же неизрече́нная ра́дость и наслажде́ние, и иде́же собо́р му́ченический весели́тся.
Ты́ еди́н яви́лся еси́ на земли́, Спа́се мо́й безгре́шен, и́же грехи́ ми́ра взе́мляй я́ко милосе́рд: от ми́ра сего́ преста́вльшихся ве́рою, ду́шы упоко́й во дво́рех святы́х Твои́х, в сла́дости ра́йстей Человеколю́бче.
Сла́ва: Сме́рти держа́ву низло́ж, живо́т неконча́емый все́м ве́рным источи́л еси́ Влады́ко: в то́м у́бо учини́ благоче́стно отше́дшыя, презира́я безме́рная прегреше́ния, и проща́я грехи́ и́х Человеколю́бче.
Богоро́дичен: Без се́мене зача́т Чи́стая, Сло́во присносу́щное, пло́тски к на́м прише́дшее, и сме́рти кре́пость разори́вшее, и ме́ртвым воскресе́ние и жи́знь ве́чную Свои́м милосе́рдием да́рующее.
ПЕ́СНЬ 4
Ирмо́с: Услы́шах Го́споди слу́х Тво́й, и убоя́хся, разуме́х дела́ Твоя́, проро́к глаго́лаше, и просла́вих си́лу Твою́.
Претерпе́вше му́ченицы вся́кия ра́ны, нра́вом до́блественным, я́коже овча́та непоро́чная Христу́ приведо́стеся, за все́х Закла́вшемуся Животу́.
Уста́ Боже́ственная бы́вше святи́телие Бо́жиим Сло́вом науча́еми, ду́шы изба́виша от у́ст льсти́ваго: и́хже благочестному́дренне почита́ем.
Кре́пцы Боже́ственным ду́хом бы́вше отцы́ Боже́ственнии, кре́пко победи́сте духо́в лука́вствия, преподо́бнии благода́тию.
Сла́ва: Умертви́вся Животе́ на́ш во́лею на дре́ве, и́же ве́рою преше́дшыя живота́ сподо́би ве́чнаго Человеколю́бче.
Богоро́дичен: Не отверго́шася Го́спода же́нский ли́к, стра́ждуще му́жески: и не победи́шася теле́сными сластьми́ святи́и, споспе́шницу Тя́ иму́ще Пречи́стая.
И́н
Ирмо́с: Го́ру Тя́ благода́тию Бо́жиею приосене́нную, прозорли́выма Авваку́м усмотри́в очи́ма, из Тебе́ изы́ти Изра́илеву провозглаша́ше Свято́му, во спасе́ние на́ше и обновле́ние.
Умертви́в а́д непобеди́мою Твое́ю си́лою, вмене́н бы́л еси́ в ме́ртвых, еди́н сы́й свобо́дь Христе́, ду́шы свободи́ благочести́вых, и е́же в не́м осужде́ния, святы́х му́ченик мольба́ми.
И́же все́х сы́й я́ко Влады́ка, противодосто́йную и́же от Ада́ма Твоего́ заколе́ния, изба́ву да́л еси́ и це́ну: те́мже мо́лимся Твои́м щедро́там, преста́вльшыяся упоко́й, согреше́ний подая́ оставле́ние.
Сла́ва: Прия́л еси́ Спа́се мо́й, е́же во гро́бе положе́ние, и я́же во гробе́х жи́ти осужде́нныя мертвецы́, я́ко Бо́г воскреси́л еси́. Ны́не же жи́зни присносу́щныя сподо́би преста́вленныя, я́ко Еди́н Человеколю́бец.
Богоро́дичен: Спасе́ся ро́д челове́ческий Рождество́м Твои́м: Ты́ бо родила́ еси́ на́м ипоста́сный Живо́т, сме́рти потребле́ние, и к жи́зни соде́ловающий восхо́д, Богороди́тельнице Пренепоро́чная Влады́чице.
ПЕ́СНЬ 5
Ирмо́с: Све́тлый на́м возсия́й све́т присносу́щный, у́тренюющым о судьба́х за́поведей Твои́х, Влады́ко человеколю́бче Христе́ Бо́же на́ш.
Вооружи́вшеся благоче́стием, не уя́звлени яви́стеся му́ченицы, борца́ стрела́ми, и победоно́сцы благода́тию бы́вше, венцы́ получи́сте.
Пома́за ма́стию Боже́ственною Госпо́дь свяще́нники своя́, упа́сшыя в преподо́бии ве́рных мно́жества, и наста́вльшыя ко огра́де небе́сней.
Священному́ченицы свяще́ннейшии, преподо́бнии вси́, и́же ду́ха уста́вы соблю́дше, и Ца́рствию прича́стницы бы́вше, Боже́ственно прославля́етеся.
Сла́ва: И́хже ны́не преста́вил еси́ повеле́нием Твои́м Влады́ко Го́споди, сподо́би Ца́рствия Твоего́ со святы́ми, вся́ презира́я и́м дре́вняя согреше́ния.
Богоро́дичен: И́же посто́м и страда́нием сла́ву обре́тше Небе́сную жены́, Пречи́стая, Тебе́ Предста́тельницу иму́ще, зми́еву держа́ву разруши́ша.
И́н
Ирмо́с: Просвети́вый сия́нием прише́ствия Твоего́ Христе́, и освети́вый кресто́м Твои́м ми́ра концы́, сердца́ просвети́ све́том Твоего́ богоразу́мия, правосла́вно пою́щих Тя́.
Исцеля́яй от я́да сме́ртнаго, сме́рть прия́т, и сме́рти жа́ло притупи́л еси́: но Са́м упоко́й, и́хже прия́л еси́ жизнода́вче, му́ченик мольба́ми.
Умерщвле́ния и тле́ния челове́ки свободи́вый, ду́шы ве́рно преста́вленных учини́ во дво́рех святы́х Твои́х, отню́дуже отбеже́ вся́ка ско́рбь, и весе́лие водворя́ется.
Сла́ва: Ра́й у́бо с Тобо́ю пове́шенному, я́ко отве́рзл еси́: ны́не приими́, ду́шы Влады́ко, к Тебе́ ве́рою преста́вльшыяся, подая́ и́м в Це́ркви пе́рвенец водвори́тися.
Богоро́дичен: Избавля́ющи на Тя́ наде́жды держа́ву иму́щих, к приста́нищу Боже́ственныя во́ли ти́хо наста́ви, ма́терним Твои́м дерзнове́нием к Сы́ну Твоему́, Благослове́нная Всенепоро́чная.
ПЕ́СНЬ 6
Ирмо́с: Проро́ка Ио́ну подража́я вопию́: живо́т мо́й Бла́же, свободи́ из тли́, и Спаси́ мя, спа́се ми́ра, зову́ща: сла́ва Тебе́.
Умерщвле́ни бы́вше ра́н мно́гих наведе́ньми, жи́знь и́стинную насле́довасте вку́пе, моля́щеся спасти́ся все́м на́м, святи́и му́ченицы.
Денни́цы светоза́рныя позна́ни бы́сте на земли́, благоче́стия све́том озари́сте ве́рныя, пресла́внии Христо́вы ору́жницы, и святи́телие прему́дрии.
Стра́нни яви́стеся на земли́, и гра́ждане небе́снии, богоно́снии по́стницы, умертви́вше пло́ти мудрова́ния воздержа́нием и смире́нием.
Сла́ва: Невече́рнему Твоему́ Све́ту, и сла́дости и́стинней, я́же преста́вил еси́ ве́рныя, покажи́ прича́стники Человеколю́бче, и святы́х собо́ром си́х сопричти́.
Богоро́дичен: И́же пострада́вшыя кре́пко, и пости́вшыяся те́пле, Тобо́ю псало́мски во сле́д приведо́шася Христу́, всепе́тая Богороди́тельнице, вся́ческих Царю́.
И́н
Ирмо́с: Обы́де на́с после́дняя бе́здна, не́сть избавля́яй, вмени́хомся я́ко о́вцы заколе́ния, спаси́ лю́ди Твоя́ Бо́же на́ш: Ты́ бо кре́пость немощству́ющих и исправле́ние.
Я́ко милосе́рд, преста́вленным да́руй прегреше́ний проще́ние, и ве́чное наслажде́ние подая́, иде́же сия́ет лица́ Твоего́ све́тлость, и озаря́ет страстоте́рпцы Твоя́.
И́же кро́вию от ре́бр Твои́х исте́кшею ми́р искупи́л еси́, ве́рою усо́пшыя у́бо Христе́ изба́ви честны́ми Страстьми́ Твои́ми: Ты́ бо це́ну за все́х Себе́ да́л еси́.
И́же созда́вый мя́ рука́ма пречи́стыми пе́рвее и ду́х дарова́вый, и к земли́ низпа́дша зле́, па́ки обнови́вый красне́йше, ны́не ду́шы преста́вльшихся Са́м упоко́й.
Сла́ва: Черто́гу Твоему́ светоно́сному Го́споди, всели́ти сподо́би, я́же в ве́ре к Тебе́ усо́пшыя, те́х презира́я прегреше́ния, я́ко бла́г и милосе́рд и многоми́лостив.
Богоро́дичен: Пое́м Тя́ Благослове́нная Си́стая, Ея́же ра́ди на́м возсия́ су́щым во тьме́ и се́ни сме́ртней, пра́вды незаходи́мое Со́лнце: Ты́ во на́шего спасе́ния хода́таица была́ еси́.
ПЕ́СНЬ 7
Ирмо́с: Су́щым в пещи́ отроко́м Твои́м Спа́се, не прикосну́ся, ниже́ стужи́ о́гнь. Тогда́ трие́ я́ко еди́неми усты́ поя́ху и благословля́ху, глаго́люще: благослове́н Бо́г оте́ц на́ших.
Искуси́вшеся я́ко зла́то во огни́ му́ченицы все́ми му́ками, светле́йше вся́каго зла́та в любви́ Боже́ственней яви́шася, и в сокро́вищах небе́сных сохране́ни бы́ша.
Я́ко Свяще́нницы, Я́ко Боже́ственнии слуги́ бы́вше, вси́ святи́телие свяще́ннии принесо́сте бо́гу же́ртвы безкро́вныя, и лю́ди упа́сше, иде́же вели́кий па́стырь всели́стеся.
Не покори́вшеся страсте́м пло́ти, безстра́стием я́ко в ри́зу та́йну преподо́бнии обле́кшеся, сожи́телие а́нгелом яви́шася: и́хже моли́твами Христе́, изба́ви на́с от искуше́ний.
Сла́ва: Иде́же пи́ща е́сть та́йная, иде́же сия́ет Све́т лица́ Твоего́ Христе́, я́же от на́с преста́вльшыяся в ве́ре Благода́телю всели́, сла́вити благоче́стно твою́ благосты́ню.
Богоро́дичен: Тебе́ Всесвята́я, Пречи́стая, святы́я жены́ иму́ще добро́ту, лику́ют со А́нгелы ра́достно, и Бо́га Сло́ва сла́вят ро́ждшагося Пло́тию из Тебе́, за милосе́рдие мно́гое.
И́н
Ирмо́с: Тебе́ у́мную Богоро́дице, пе́щь разсмотря́ем ве́рнии: я́коже бо о́троки спасе́ три́ Превозноси́мый, ми́р обнови́, во чре́ве Твое́м Всеце́л, хва́льный отце́в Бо́г, и препросла́влен.
Сия́нии Пречи́стыя сла́вы Твоея́, озари́тися Христе́ подава́й, от бу́ри мирски́я к Тебе́ отше́дшым, и те́х сподо́би с му́ченики взыва́ти Тебе́: хвали́мый отце́в Бо́же благослове́н еси́.
Но́в Ада́м вои́стинну бы́в, Ада́мов Соде́телю, И́же кля́тву бо Ада́мову еди́н потреби́л еси́. Те́мже мо́лимся Тебе́: преста́вленныя упоко́й в сла́дости ра́йстей Христе́, я́ко еди́н милосе́рд.
Сла́ва: И́же на́шу есте́ственную не́мощь еди́н све́дый я́ко Бо́г, бла́г же и ми́лостив, вся́ и́хже преста́вил еси́, иде́же све́т незаходи́мый присеща́ет лица́ Твоего́, учини́ Христе́, хвали́мый отце́в Бо́же и препросла́влен.
Богоро́дичен: Зако́на се́ни, и дре́вняя гада́ния Твои́м преидо́ша Рождество́м Богома́ти, Ты́ бо на́м Боже́ственныя благода́ти Све́т возсия́ла еси́: и́мже дре́вних изба́вихомся долго́в Чи́стая, воспева́юще Бо́га препросла́вленнаго.
ПЕ́СНЬ 8
Ирмо́с: Его́же ужаса́ются а́нгели, и вся́ во́инства, я́ко Творца́ и Го́спода, по́йте свяще́нницы, просла́вите о́троцы, благослови́те лю́дие, и превозноси́те во вся́ ве́ки.
Льво́в зия́ния преидо́ша невре́дно, и коно́бов вре́ния претеко́ша кре́пко му́ченицы вси́, прохлажда́еми огне́м Боже́ственнаго ду́ха пресла́вно.
Дая́ проро́ком свои́м предве́дети да́льняя, и святи́тели Твоя́ умудри́л еси́ свяще́нно: те́х моли́твами Христе́ Бо́же, просвети́ сердца́ ве́рно пою́щих Тя́.
Распе́нше себе́ преподо́бнии ми́рови, живо́т преми́рный насле́довасте по́стницы, с су́щими от ве́ка все́х Бо́гу угоди́вшими преподо́бно и пра́ведно.
Сла́ва: И́же созда́вый челове́ка от земли́ богоде́льно, я́же от земли́ преста́вил еси́ ве́рныя, я́ко бла́г, пи́щи ра́йския сподо́би, вся́ презира́я я́же от ни́х соде́янная.
Богоро́дичен: До́брую и Непоро́чную Чи́стая в жена́х, жены́ пострада́вшыя зна́юще Тя́ я́ве Де́во, моли́твы творя́т с Тобо́ю к Бо́гу, спасти́ся от бе́д рабо́м Твои́м.
И́н
Ирмо́с: В пещи́ о́троцы Изра́илевы, я́коже в горни́ле добро́тою благоче́стия чисте́е зла́та блеща́хуся, глаго́люще: благослови́те вся́ дела́ Госпо́дня Го́спода, по́йте и превозноси́те во вся́ ве́ки.
Скве́рну всю́ Твои́х рабо́в усо́пших, Твоего́ человеколю́бия росо́ю отмы́в, Тя́ пе́сньми воспева́ти сподо́би: благослови́те вся́ дела́ Госпо́дня Го́спода, по́йте и превозноси́те Его́ во вся́ ве́ки.
Предстоя́тели Спа́се десны́я, ве́рою оправда́в моли́твами страстоте́рпец, я́же преста́вил еси́ ве́рныя, покажи́ пою́щыя: благослови́те вся́ дела́ Госпо́дня Го́спода, по́йте и превозноси́те Его́ во вся́ ве́ки.
Сла́ва: И́же сме́рти и живота́ име́яй вся́кую вла́сть, я́же ве́рою усо́пшыя Твоего́ сия́ния улучи́ти благоволи́, взыва́ющыя: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Богоро́дичен: Спасе́ния хода́таица на́м была́ еси́ Всенепоро́чная, и в непреходи́мыя ве́ки пребыва́ния же и све́тлости: Тебе́ Де́во Чи́стая, при́сно вся́ дела́ благослови́м, и превозно́сим во вся́ ве́ки.
Та́же, пе́снь Богоро́дицы: Вели́чит душа́ моя́ Го́спода: И про́чыя стихи́, с припе́вы.
ПЕ́СНЬ 9
Ирмо́с: Живоприе́мный Исто́чник приснотеку́щий, светоно́сный Свети́льник благода́ти, Хра́м одушевле́нный, Се́нь пречи́стую, Небесе́ и земли́ простра́ннейшую, Богоро́дицу ве́рнии велича́ем.
Свяще́нных му́ченик почти́м свяще́нная боре́ния ра́дующеся, страда́ния же и ра́ны, пригвожде́ния и изгна́ния, и заколе́ние блаже́нное, и́мже Христу́ насле́дницы яви́шася.
Я́ко свяще́нницы Бо́жии, облеко́шася в пра́вду Боже́ственнии уго́дницы: я́ко в преподо́бии пожи́вше, и́же в посте́ я́ве сконча́вшиися, ра́дуются Христа́ велича́юще.
Уста́ Боже́ственная Госпо́дня бы́вше, проро́цы вси́, все́м его́ провозвести́ша све́т: с ни́миже ны́не веселя́тся и жены́, кре́пко подвиза́вшыяся, и посто́м Бо́гу угоди́вшыя.
Сла́ва: И́же все́ми ца́рствующая си́ло, Твоего́ Ца́рствия покажи́ прича́стники, со святы́ми Твои́ми, я́же от земли́ преста́вил еси́: и я́же соде́янная и́ми, Бо́же все́х пре́зри премно́гою бла́гостию Твое́ю.
Богоро́дичен: Я́же све́т Ро́ждшая Боже́ственный, безле́тный, вся́ моя́ разреши́ ле́тная прегреше́ния, Твои́ми мольба́ми: и у́м мо́й просвети́, омрача́емый при́сно ле́ностию, да Тя́ пою́, и ве́рно велича́ю.
И́н
Ирмо́с: О́браз чи́стаго Рождества́ Твоего́ огнепали́мая купина́ показа́ неопа́льная: и ны́не на на́с напа́стей свире́пеющую угаси́ти мо́лимся пе́щь, да Тя́ Богоро́дице непреста́нно велича́ем.
Пощади́ я́ко Бо́г человеколюби́в, и ми́лостив, Твое́ созда́ние: и упоко́й в селе́ниих святы́х Твои́х, иде́же му́ченицы вси́ веселя́тся, ве́рою преста́вленыя от вре́менных, многоми́лостиве.
Име́яй ми́лостей бе́здну, препобежда́ющую рабо́в Твои́х прегреше́ния, и́хже прие́м избра́, упоко́й в не́дрех Авраа́млих Человеколю́бче, и с Ла́зарем во све́т Тво́й всели́.
Сла́ва: Изба́витель и Спа́с бы́в ро́ду челове́ческому, распя́тия ра́ди, я́же ны́не от на́с преста́вил еси́, я́ко Благода́тель, наслажде́ния Боже́ственнаго сподо́би, и живота́ нетле́ннаго, и весе́лия и све́тлости.
Богоро́дичен: О я́же па́че ума́ чуде́с Твои́х! Ты́ бо Де́во еди́на все́м, и́же под со́лнцем, подала́ еси́ разуме́ти нове́йшее чу́до Пречи́стая, Твоего́ рождества́ недоуме́ннаго: те́мже Тя́ вси́ велича́ем.
Та́же, Досто́йно е́сть: И ектениа́, и свети́лен, и псалмы́ обы́чныя.
На хвали́тех стихи́ры му́ченичны, гла́с 1:
Страстоте́рпцы Христо́вы, прииди́те лю́дие вси́ почти́м, пе́ньми и пе́сньми духо́вными, просве́щники ми́ра, и пропове́дники ве́ры: исто́чники приснотеку́щыя, от ни́хже истека́ют ве́рным исцеле́ния. Те́х моли́твами Ххристе́ Бо́же на́ш, ми́р ми́ру твоему́ да́руй, и душа́м на́шым ве́лию ми́лость.
Си́и во́ини Царя́ вели́каго проти́вишася повеле́нием мучи́телевым, до́блественне неради́ша о му́ках, и ле́сть всю́ попра́вше, досто́йне венча́ни бы́ша. Про́сят от спа́са ми́ра, и душа́м на́шым ве́лия ми́лости.
Ва́с прехва́льнии му́ченицы, ни ско́рбь, ни теснота́, ни гла́д, ни гоне́ние, ниже́ ра́ны, ни я́рость звере́й, ни ме́чь, ниже́ о́гнь претя́й разлучи́ти от Бо́га возмого́ша: любо́вию же па́че я́же к нему́, я́ко в чужди́х подви́гшеся телесе́х, естество́ забы́вше, и сме́рть презре́сте. те́мже и досто́йно трудо́в ва́ших мзду́ прия́ли есте́, небе́сному Ца́рствию насле́дницы бы́вше: Христу́ моли́теся о душа́х на́ших.
Весели́теся му́ченицы о Го́споде, я́ко по́двигом до́брым подвиза́стеся, и проти́вистеся царе́м, и мучи́тели победи́сте: огня́ и меча́ не устраши́стеся, и звере́й ди́виих снеда́ющих телеса́ ва́ша. Христу́ со а́нгелы пе́снь возсыла́юще, с небесе́ венцы́ прия́сте: испроси́те дарова́ти ми́р ми́ру, и душа́м на́шым ве́лию ми́лость.
Ме́ртвен: Де́лом Спа́се мо́й явля́еши, я́ко Ты́ еси́ все́х воскресе́ние, сло́вом сло́ве Ла́заря от ме́ртвых возста́вил еси́. Егда́ же ме́ртвии от гробо́в воскресо́ша, и врата́ А́дова смято́шася: тогда́ челове́ком сме́рть со́н явля́шеся. Но и́же на спасе́ние своего́ созда́ния, а не на осужде́ние прише́дый, и́хже избра́л еси́, упоко́й я́ко Человеколю́бец.
Сла́ва, и ны́не, Богоро́дичен: Ра́дуйся от на́с, Свята́я Богоро́дице Де́во Чи́стый Сосу́де всея́ вселе́нныя: Свеще́ неугаси́мая, вмести́лище Невмести́маго, хра́ме необори́мый. Ра́дуйся, из нея́же роди́ся А́гнец Бо́жий, взе́мляй грехи́ всего́ ми́ра.
На стихо́вне стихи́ры поко́йны. Творе́ние ки́р феофа́на. Гла́с 1.
Подо́бен: Прехва́льнии му́ченицы:
Тебе́ Спа́се мо́лимся, Твоего́ сла́дкаго прича́стия преста́вльшихся сподо́би, и всели́ во оби́телех преподо́бных со святы́ми Твои́ми, и в небе́сная жили́ща, благоутро́бием Твои́м презря́ беззако́ния, и подая́ си́м поко́й.
Сти́х: Блаже́ни, я́же избра́л и прия́л еси́ Го́споди.
Па́че ви́димых твоя́ Спа́се Обеща́ния, я́же о́ко не ви́де, и у́хо не слы́ша, и на се́рдце челове́ка никогда́же взы́де: мо́лим Тя́ влады́ко, сла́дкаго Твоего́ прича́стия получи́ти сподо́би, к Тебе́ преста́вльшыяся, и пода́ждь и́м ве́чную жи́знь.
Сти́х: Ду́шы и́х во благи́х водворя́тся.
О Кресте́ Твое́м веселя́щеся. О Кресте́ Твое́м наде́ющеся раби́ Твои́, к Тебе́ преста́вишася Человеколю́бче: и́мже ны́не избавле́ние те́х прегреше́ний, Кре́ст Тво́й да́руй, и кро́вь пролия́нную за мирски́й живо́т, благосе́рдием Твои́м проща́я согреше́ния, и просвеща́я све́том лица́ Твоего́.
Сти́х: И па́мять и́х в ро́д и ро́д.
Никто́же безгре́шен, никто́же от челове́к бы́в, то́кмо Ты́ еди́не Безсме́ртне. Те́мже рабы́ Твоя́, я́ко Бо́г Ще́дрый, во све́те со А́нгельскими ликостоя́нии Твои́ми учини́ благоутро́бием Твои́м, презира́я беззако́ния, и подая́ и́м проще́ние.
Сла́ва, и ны́не, Богоро́дичен: Христа́ умоли́, Твое́ Рожде́ние Ма́ти Де́во, согреше́ний проще́ние дарова́ти рабо́м Твои́м, Тебе́ Богоро́дицу пропове́давшым вои́стинну, и сло́вом благочести́вым благослови́вшым, и све́тлости святы́х и весе́лия сподо́би во Ца́рствии Твое́м.
В суббо́ту, блаже́нны. Гла́с 1: 
Сне́дию изведе́ из рая́ вра́г Ада́ма: Кресто́м же введе́ Христо́с во́нь разбо́йника, помяни́ мя Го́споди, вопию́ща, егда́ прии́деши во Ца́рствии Твое́м.
Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Страда́лец мно́жество безчи́сленное, святи́телей, и прему́дрых же́н, и проро́к пресла́вных, мо́лят Тя́ Иису́се Бо́же: пода́ждь на́м оставле́ние прегреше́ний, и Ве́лию Ми́лость.
Блаже́ни есте́, егда́ поно́сят ва́м, и иждену́т, и реку́т вся́к зо́л глаго́л, на вы́ лжу́ще Иене́ ра́ди.
И́же тече́ние соверши́вше свяще́ннейшии Христо́вы страда́льцы, со святи́тели свяще́нными и проро́ки, сподо́бистеся во гра́де небе́снем жи́ти, со А́нгелы веселя́щеся.
Ра́дуйтеся и весели́теся, я́ко мзда́ ва́ша мно́га на небесе́х.
Во све́те Христе́, учини́ невече́рнем, я́же преста́вил еси́, прегреше́ния и́х презре́в, я́ко ще́дрый Бо́г: да Твою́ сла́вим благода́телю, безчи́сленную ми́лость.
Сла́ва: Отцу́ поклони́мся, и Сы́на славосло́вим, и пресвята́го Ду́ха вси́ ве́рнии воспои́м: помяни́ на́с зову́щих, единосу́щная Тро́ице, еди́нице Бо́же.
И ны́не: я́ко пала́ту простра́нную, и престо́л сла́вы, и о́блак све́тел, песносло́вим Тя́ чи́стая, и мо́лим: разори́ о́блак мра́чный от ду́ш на́ших, Боже́ственными моли́твами Ивои́ми.
Коне́ц пе́рвому гла́су.
ГЛАС 2 
Суббота 
В суббо́ту ве́чера, на ма́лей вече́рни 
на Го́споди, воззва́х, стихи́ры воскре́сны, осмогла́сника, 3, повторя́юще пе́рвую. Гла́с 2.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Пре́жде ве́к от Отца́ ро́ждшемуся Бо́жию Сло́ву, вопло́щшемуся от Де́вы Мари́и, прииди́те поклони́мся: Кре́ст бо претерпе́в, погребе́нию предаде́ся, я́ко Са́м восхоте́; и воскре́с из ме́ртвых, спасе́ мя заблужда́ющаго челове́ка.
Христо́с Спа́с на́ш, е́же на ны́ рукописа́ние пригвозди́в на Кресте́ загла́ди, и сме́ртную держа́ву упраздни́: покланя́емся Его́ тридне́вному воскресе́нию.
Со арха́нгелы воспои́м Христо́во Воскресе́ние: То́й бо е́сть Изба́витель и Спа́с ду́ш на́ших, и в сла́ве стра́шней и кре́пцей си́ле, па́ки гряде́т суди́ти ми́ру, его́же созда́.
Сла́ва, и ны́не, Богоро́дичен, догма́тик, гла́с 2:
О преве́лия та́инства! Зря́ чудеса́, пропове́дую Божество́, Емману́ил бо естества́ у́бо врата́ отве́рзе я́ко Человеколю́бец, де́вства же ключи́ не разруши́ я́ко Бо́г; но си́це от утро́бы про́йде, я́коже слу́хом вни́де; та́ко воплоти́ся, я́коже зача́тся; безстра́стно вни́де, несказа́нно изы́де, по проро́ку глаго́лющему: сия́ врата́ заключе́на бу́дут; никто́же про́йдет и́ми, то́кмо еди́н Госпо́дь Бо́г Изра́илев, име́яй ве́лию ми́лость.
Та́же, Све́те ти́хий: Посе́м проки́мен: Госпо́дь воцари́ся, в ле́поту облече́ся. Три́жды. Сти́х: Облече́ся Госпо́дь в си́лу, и препоя́сася. Та́же, Сподо́би, Го́споди, в ве́чер се́й: Иере́й же ектении́ не глаго́лет, но пое́м:
На стихо́вне, стихи́ру воскре́сну, гла́с 2:
Воскресе́ние Твое́, Христе́ Спа́се, всю́ просвети́ вселе́нную и призва́л еси́ Твое́ созда́ние: Всеси́льне Го́споди, сла́ва Тебе́.
И́ны стихи́ры пресвяте́й Богоро́дице, гла́с то́йже.
Подо́бен: Егда́ от дре́ва Тя́:
Сти́х: Помяну́ и́мя Твое́ во вся́ком ро́де и ро́де.
Все́х скорбя́щих ра́досте, и оби́димых предста́тельнице, и убо́гих пита́тельнице, стра́нных же утеше́ние, и же́зле слепы́х, немощны́х посеще́ние, тружда́ющихся покро́ве и засту́пнице, и си́рых помо́щнице, Ма́ти Бо́га Вы́шняго, Ты́ еси́, Пречи́стая, потщи́ся, мо́лимся, спасти́ся рабо́м Твои́м.
Сти́х: Слы́ши, Дщи́, и ви́ждь, и приклони́ у́хо Твое́.
Вся́кое беззако́ние неща́дно, вся́кий гре́х невозде́ржно окая́нный соде́лах: вся́каго осужде́ния досто́ин е́смь! вины́ покая́ния мне́ пода́ждь, Де́во, я́ко да не осужде́н та́мо явлю́ся, Тя́ бо напису́ю моли́твенницу, Тя́ призыва́ю предста́тельницу, не посрами́ мене́, Богоневе́стная.
Сти́х: Лицу́ Твоему́ помо́лятся бога́тии лю́дстии.
Ино́го прибе́жища, Чи́стая, к Творцу́ и Влады́це мы́ не и́мамы, ра́зве Тебе́, Богоневе́сто: да не отри́неши на́с те́плым Твои́м предста́тельством, ниже́ посрами́ши любо́вию притека́ющих под кро́в Тво́й, Ма́ти Бо́га на́шего: потщи́ся, и Твою́ по́мощь да́ждь, и ны́нешняго гне́ва на́с спаси́.
Сла́ва, и ны́не, Богоро́дичен, гла́с 2:
Кто́ Тя по достоя́нию похва́лит и ублажи́т, Отрокови́це Богоневе́стная, о е́же Тобо́ю бы́вшем ми́рови избавле́нии: благодаря́ще у́бо зове́м Ти́, глаго́люще: ра́дуйся, Я́же Ада́ма обожи́вшая, и разстоя́щая совокупи́вшая. Ра́дуйся, просвети́вшая ро́д на́ш светоно́сным Воскресе́нием Сы́на Твоего́ и Бо́га на́шего: Тя́ бо христиа́нский ро́д непреста́нно ублажа́ем.
Та́же, Ны́не отпуща́еши: Трисвято́е, и по О́тче на́ш: Тропа́рь воскре́сен. Ектениа́ ма́лая, и отпу́ст.
В суббо́ту на вели́цей вече́рни 
на Го́споди, воззва́х, поста́вим стихо́в 10, и пое́м стихи́ры воскре́сны осмогла́сника, 3: и Анато́лиевы, 4: и Мине́и 3, или́ 4, или́ 6, а́ще пра́зднуется святы́й, Сла́ва, Мине́и: И ны́не, Богоро́дичен пе́рвый, гла́са.
Стихи́ры воскре́сны, гла́с 2.
Сти́х: Изведи́ из темни́цы ду́шу мою́, испове́датися и́мени Твоему́.
Пре́жде ве́к от Отца́ Ро́ждшемуся Бо́жию Сло́ву, вопло́щшемуся от Де́вы Мари́и, прииди́те поклони́мся: кре́ст бо претерпе́в, погребе́нию предаде́ся, я́ко Са́м восхоте́: и воскре́с из ме́ртвых, спасе́ мя заблужда́ющаго челове́ка.
Сти́х: Мене́ жду́т пра́ведницы, до́ндеже возда́си мне́.
Христо́с Спа́с на́ш, е́же на ны́ рукописа́ние пригвозди́в на Кресте́ загла́ди, и сме́ртную держа́ву упраздни́: покланя́емся Его́ Тридне́вному Воскресе́нию.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Со Арха́нгелы воспои́м Христо́во Воскресе́ние: То́й бо е́сть Изба́витель и Спа́с ду́ш на́ших, и в сла́ве стра́шней и кре́пцей си́ле, па́ки гряде́т суди́ти ми́ру, его́же созда́.
И́ны стихи́ры Анато́лиевы, гла́с то́йже
Сти́х: Да бу́дут у́ши Твои́, вне́млюще гла́су моле́ния моего́.
Тебе́ Распе́ншагося и Погребе́ннаго, а А́нгел пропове́да Влады́ку, и глаго́лаше жена́м: прииди́те ви́дите, иде́же лежа́ше Госпо́дь: воскре́се бо, я́коже рече́, я́ко Всеси́лен. Те́мже Тебе́ покланя́емся, Еди́ному Безсме́ртному: Жизнода́вче Христе́, поми́луй на́с.
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Кресто́м Твои́м упраздни́л еси́, ю́же от дре́ва кля́тву, погребе́нием Твои́м умертви́л еси́ сме́рти держа́ву: воста́нием же Твои́м просвети́л еси́ ро́д челове́ческий. Сего́ ра́ди вопие́м Ти́: Благоде́телю Христе́ Бо́же на́ш, сла́ва Тебе́.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Отверзо́шася Тебе́, Го́споди, стра́хом врата́ сме́ртная, вра́тницы же а́довы ви́девше Тя́, убоя́шася: врата́ бо ме́дная сокруши́л еси́, и вереи́ желе́зныя сте́рл еси́, и изве́л еси́ на́с от тьмы́ и се́ни сме́ртныя, и у́зы на́ша растерза́л еси́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Спаси́тельную пе́снь пою́ще, от у́ст возсле́м: прииди́те вси́ в дому́ Госпо́днем припаде́м, глаго́люще: на дре́ве Распны́йся, и из ме́ртвых Воскресы́й, и Сы́й в не́дрех О́тчих, очи́сти грехи́ на́шя.
И́ны стихи́ры пресвяте́й Богоро́дице, пое́м и́х, иде́же не́сть Мине́и. Творе́ние Па́вла Аморре́йскаго. Гла́с 6
Подо́бен: Отча́янная жития́ ра́ди:
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Я́же ненаде́жных упова́ние изве́стное, и согреша́ющих спасе́ние, Мари́е всепе́тая, Чи́стая Богоро́дице, приими́ моле́ние мое́ сие́, и испроси́ ми разреше́ния все́х, я́же согреши́х в житии́, ма́терними Твои́ми моли́твами, и спаси́ от бе́д и бу́дущаго суда́, Влады́чице, вели́кия ра́ди Твоея́ ми́лости.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Лука́во вре́мя живота́ моего́, лука́во и испо́лнь вся́кия зло́бы, сатане́ лука́вому лю́те мя́ смуща́ющу, Ты́ мя, Богороди́тельнице, изба́ви того́ па́кости, Ты́ мя от у́ст о́наго исто́ргни, Пресвята́я: на Тя́ бо все́ возложи́х ча́яние мое́, спаси́ мя Твои́ми бо́дрыми моли́твами.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Ра́дуйся, Непосты́дная Предста́тельнице. Ра́дуйся, Преблага́я Богоро́дице. Ра́дуйся, очисти́лище ми́ра. Ра́дуйся, ра́досте скорбя́щих, и приста́нище обурева́емым. Ра́дуйся, я́же все́м помога́ющая су́щым в ну́ждах. Ты́ у́бо сохрани́ и мене́, Де́во, все́х ско́рбных, пренепоро́чная Влады́чице.
Сла́ва, и ны́не, Богоро́дичен: Пре́йде се́нь зако́нная, благода́ти прише́дши: я́коже бо купина́ не сгара́ше опаля́ема, та́ко Де́во родила́ еси́, и Де́ва пребыла́ еси́. Вме́сто столпа́ о́гненнаго, пра́ведное возсия́ со́лнце: вме́сто Моисе́а, Христо́с, спасе́ние ду́ш на́ших.
Та́же вхо́д с кади́лом. Све́те ти́хий: Проки́мен и ектении́.
На стихо́вне стихи́ры воскре́сны, гла́с 2:
Воскресе́ние Твое́, Христе́ Спа́се, всю́ просвети́ вселе́нную и призва́л еси́ Твое́ созда́ние: всеси́льне Го́споди, сла́ва Тебе́.
И́ны стихи́ры по алфави́ту.
Сти́х: Госпо́дь воцари́ся, в ле́поту облече́ся.
Дре́вом, Спа́се, упраздни́л еси́, ю́же от дре́ва кля́тву, держа́ву сме́рти погребе́нием Твои́м умертви́л еси́, просвети́л же еси́ ро́д на́ш воста́нием Твои́м. Те́мже вопие́м Тебе́: Животода́вче Христе́ Бо́же на́ш, сла́ва Тебе́.
Сти́х: И́бо утверди́ вселе́нную, я́же не подви́жится.
На Кресте́ я́влься Христе́ пригвожда́ем, измени́л еси́ добро́ту зда́ний: и безчелове́чие у́бо во́ини показу́юще, копие́м ре́бра Твоя́ прободо́ша, евре́и же печа́тати гро́ба проси́ша, Твоея́ вла́сти не ве́дуще. Но за милосе́рдие утро́б Твои́х, прие́мый погребе́ние, и тридне́вен воскресы́й, Го́споди, сла́ва Тебе́.
Сти́х: До́му Твоему́ подоба́ет святы́ня, Го́споди, в долготу́ дни́й.
Животода́вче Христе́, во́лею стра́сть претерпе́вый сме́ртных ра́ди, во а́д же снизше́д я́ко си́лен, та́мо Твоего́ прише́ствия ожида́ющыя, исхи́тив я́ко от зве́ря (_из руки́_) кре́пкаго, ра́й вме́сто а́да жи́ти дарова́л еси́. Те́мже и на́м сла́вящым тридне́вное Твое́ воста́ние, да́руй очище́ние грехо́в, и ве́лию ми́лость.
Сла́ва, и ны́не, Богоро́дичен: О чудесе́ но́ваго все́х дре́вних чуде́с! кто́ бо позна́ Ма́терь без му́жа ро́ждшую, и на руку́ нося́щую, всю́ тва́рь Содержа́щаго? Бо́жие е́сть изволе́ние, Ро́ждшееся. Его́же я́ко Младе́нца, Пречи́стая, Твои́ма рука́ма носи́вшая, и ма́терне дерзнове́ние к Нему́ иму́щая, не преста́й моля́щи о чту́щих Тя́, уще́дрити и спасти́ ду́шы на́шя.
Та́же: Ны́не отпуща́еши: Трисвято́е. По О́тче на́ш:
Тропа́рь воскре́сен, гла́с 2:
Егда́ снизше́л еси́ к сме́рти, Животе́ Безсме́ртный, тогда́ а́д умертви́л еси́ блиста́нием Божества́. Егда́ же и уме́ршыя от преиспо́дних воскреси́л еси́, вся́ си́лы небе́сныя взыва́ху: Жизнода́вче Христе́ Бо́же на́ш, сла́ва Тебе́.
Богоро́дичен: Вся́ па́че смы́сла, вся́ пресла́вная Твоя́ Богоро́дице, та́инства, чистоте́ запеча́танной, и де́вству храни́му (_чистото́ю запеча́тана, и де́вством храни́ма_), Ма́ти позна́лася еси́ нело́жна, Бо́га ро́ждши и́стиннаго: Того́ моли́ спасти́ся душа́м на́шым.
В суббо́ту на повече́рии 
кано́н пресвяте́й Богоро́дице [то́же и от оклевета́ния, в печа́лех, и напа́стех су́щии да пою́т.] Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть: препросла́вленный Госпо́дь сла́вно бо просла́вися.
Я́же все́м удо́бь послу́шная в ско́рби, и в печа́ли помога́ющая, Богоро́дице блага́я, благода́ть пода́ждь пе́ти Тя́ дерза́ющым, Влады́чице, скорбя́щих ра́досте.
Многобога́тную благода́ть стяжа́вши, Влады́чице, дерзнове́нною Твое́ю моли́твою, пресла́вно изми́ мя от напа́стей, убо́гаго раба́ Твоего́, скорбя́щих Ра́досте.
Сла́ва: От вра́г ви́димых и неви́димых изба́ви, мо́лимся, к Тебе́ прибега́ющих, Богоро́дице, и разори́ вся́к сове́т борю́щих на́с.
И ны́не: Отими́ поноше́ние челове́ческое, и клеветы́ наве́тник от мене́, Богоро́дице, молю́ Тя: да усе́рдно сла́влю Го́спода, его́же пита́ла еси́.
ПЕ́СНЬ 3
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Враго́в наве́ты разори́ су́етныя, всепе́тая Богоро́дице: не оскуде́й моли́твами Твои́ми, снабдя́щи на́с восхваля́ющих Тя́.
При́зри, Чи́стая, ми́лостивным Твои́м о́ком, и изба́ви мя́ вся́каго наве́та ви́димых и неви́димых враго́в, ослепи́вши зе́ницы оче́с и́х.
Сла́ва: Зло́е нападе́ние враго́в, я́ко о́гнь паля́щее, и́щущих всегда́ погуби́ти на́с, Де́во, росо́ю моли́тв Твои́х угаси́.
И ны́не: Неугаси́мая лампа́до, заре́ присносия́тельная, но́щию мя́ скорбе́й одержи́ма, просвети́ моли́твами Твои́ми, ро́ждшая Со́лнце сла́вы Христа́.
ПЕ́СНЬ 4
Ирмо́с: Услы́шах, Го́споди, гла́с Тво́й, его́же ре́кл еси́, гла́с вопию́щаго в пусты́ни, я́ко возгреме́л еси́ над вода́ми мно́гими, Твоему́ свиде́тельствуяй Сы́ну, ве́сь бы́в соше́дшаго Ду́ха, возопи́: Ты́ еси́ Христо́с, Бо́жия му́дрость и си́ла.
Спасе́ния Тя́ мо́ст, моли́тву неусы́пну, заступле́ние тве́рдо мо́лим: умилосе́рдися и ви́ждь на́шу нестерпи́мую печа́ль, боле́зни, ско́рби, стра́сти, и благопреме́нно посети́, Ма́ти Бо́жия, ра́дость ско́рую подаю́щи.
Не неприча́стни есмы́, Влады́чице, Твоего́ заступле́ния в ско́рбех: те́мже и ны́не на́м помози́ вско́ре, лю́те обурева́емым ру́ку простира́ющи, Чи́стая: бу́ди ми́лостива боле́знем на́шым, Ма́ти Бо́жия, ра́дость ско́рую подаю́щи.
Сла́ва: Не упова́ша, Влады́чице, на Тя́ беззако́ннующии, но упова́ша на язы́к велере́чив, на язы́к челове́чь, при́сно зави́стно излия́вшийся, непра́ведно пролия́ти кро́вь и́скренняго, рыка́юще: Ты́ же, Чи́стая, че́люсти и́х сокруши́.
И ны́не: Смири́, Влады́чице, враго́в вознесе́нную вы́ю велере́чующих, сове́ты и злонра́вия, и сердца́ поуча́ющаяся злы́м на мя́ по вся́ дни́: кре́пость же и побе́ду пода́ждь призыва́ющым Тя́, Ма́ти Бо́жия, ра́дость ско́рую подаю́щи.
ПЕ́СНЬ 5
Ирмо́с: У́гль Иса́ии проявле́йся, Со́лнце из де́вственныя утро́бы возсия́, во тьме́ заблу́ждшым, богоразу́мия просвеще́ние да́руя.
Моли́твеннице нело́жная, упова́ние христиа́н, Обра́дованная, приими́ мольбы́ от на́с приле́жно призыва́ющих и моля́щихся Тебе́.
Исто́чник Тя́ жи́зни су́щи, Чи́стая, безсме́ртия источа́ющий во́ды, земноро́днии позна́вше ублажа́ем.
Сла́ва: Вооружи́ся на ны́ лука́вно вра́г, язы́ком я́коже мече́м погуби́ти хотя́: но Твое́ю, Богороди́тельнице, кре́постию предвари́.
И ны́не: Пучи́ну, Чи́стая, заступле́нию кто́ изочте́т си́лы Твоея́? Те́мже на́с су́щих в ну́жде ско́ро предвари́.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Целому́дрия су́щи хода́таица, призыва́ющым Тя́ ны́не яви́ся, и от вся́ких изба́ви напа́стей и бе́д, Богоневе́сто.
Злоде́йства вра́жия разори́, и клеветы́ непра́ведныя уста́ви, Благослове́нная Пречи́стая, избавля́ющи непови́нныя от ско́рби.
Сла́ва: Лю́тыми грехи́ окруже́ни, и напа́стными беда́ми потопля́еми, под Боже́ственный покро́в Тво́й прибега́ем, Ма́ти Христа́ Бо́га.
И ны́не: Неискусому́жно ро́ждши Го́спода, яви́ся по рождестве́ па́ки де́вствующи: о пресла́внаго чудесе́, в Тебе́ соде́ланнаго, Богоневе́сто!
Та́же: Го́споди, поми́луй, три́жды. Сла́ва, и ны́не:
Седа́лен, гла́с 2:
Моле́ние те́плое, и стена́ необори́мая, ми́лости исто́чниче, ми́рови прибе́жище, приле́жно вопие́м Ти́: Богоро́дице Влады́чице, предвари́, и от бе́д изба́ви на́с, еди́на вско́ре предста́тельствующая.
ПЕ́СНЬ 7
Ирмо́с: Да пресла́вное рождество́ Твое́, Христе́, е́же от Де́вы прообрази́ши я́ве, неопали́мы в пещи́ о́троки сохрани́л еси́, пе́сньми пою́щыя Тебе́: отце́в Бо́же, благослове́н еси́.
О благоутро́бия Твоего́, Де́во Чи́стая! Реши́ши бо безме́рныя печа́ли и напа́сти, призыва́ющым в ну́жде и обстоя́нии: те́мже и ны́не помози́ Благослове́нная, Тя́ восхваля́ющым.
Покажи́ ско́рое Твое́ заступле́ние, покажи́ я́ко мо́жеши, я́ко Ма́ти Бо́гу, призыва́ем Тя́ от се́рдца со слеза́ми припа́дающе, ско́рбь укроти́ и боле́знь рабо́в Твои́х вско́ре.
Сла́ва: Уста́ челове́ком я́ко льво́м лю́тым, гро́ба тяжча́йше отверзо́шася, го́рько поглоти́ти мя́: но Ты́, Богоро́дице, яви́ся наде́жда ненаде́ющымся, и низложи́ кре́пость и́х, Благослове́нная.
И ны́не: Да у́зрят врази́ и постыдя́тся, да разуме́ют и ви́дят твою́, е́же по на́м сопроти́в борю́щую си́лу, и в про́пасть преиспо́днюю низложи́ и́х Благослове́нная, Наде́ждо ненаде́ющихся.
ПЕ́СНЬ 8
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Прибе́жище на́ше, и ми́ру ра́дование, Богороди́тельнице, умилосе́рдитися потщи́ся, и спе́шно благода́ть Твою́ пода́ждь на́м оскорбле́нным, и заступи́ Блага́я, Твоя́ рабы́.
Сове́т су́етен совеща́ша лю́те на ны́ безбо́жных со́нмища, я́коже пре́жде Ахитофе́л. Но вопие́м: Твои́ми моли́твами се́й разори́, низло́жши си́х кре́пость, Богоро́дице.
Сла́ва: Призыва́ющих Тя́, Богоро́дице, от души́ нело́жно, во вся́кой ско́рби и в боле́знех разли́чных, и беда́х лю́тых, спе́шно услы́ши, Влады́чице, си́х избавля́ющи при́сно моли́твами Твои́ми.
И ны́не: Да и́мя Твое́, Богоро́дице, на земли́ славосло́вится, И́же из Тебе́ возсия́в, гре́шником держа́вную наде́жду и сте́ну Тя́ дарова́: Тобо́ю бо вся́кое дыха́ние к Бо́гу притека́ет.
ПЕ́СНЬ 9
Ирмо́с: Недоуме́ет вся́к язы́к благохвали́ти по достоя́нию, изумева́ет же у́м и преми́рный пе́ти Тя́, Богоро́дице: оба́че Блага́я су́щи, ве́ру приими́, и́бо любо́вь ве́си Боже́ственную на́шу, Ты́ бо христиа́н еси́ Предста́тельница, Тя́ велича́ем.
Да загради́тся вся́к язы́к, лука́вым поуча́яйся: да молча́т устна́ льсти́вая, и уста́ непра́ведно глаго́лющая на пра́веднаго беззако́ние, горды́нею и за́вистию вражде́бною вку́пе, Богоро́дицы моли́твою, и святы́х Христо́вых.
И́же в моли́твах бо́друю, Чи́стую Богоро́дицу, призыва́ем вси́ боле́знию и ско́рбию одержи́ми, взыва́юще: Влады́чице Чи́стая, ско́ро изба́ви от одержа́щих боле́зней рабы́ Твоя́ при́сно, я́ко по Бо́зе засту́пницы ины́я не и́мамы.
Сла́ва: Отча́явшихся ве́лие прибе́жище, обурева́емых ти́хое приста́нище, Ты́ еси́, Богоро́дице. Те́мже и мы́ притека́ем, взыва́юще: да не постыди́мся Ма́ти И́стиннаго Живота́, но да благодаря́ще усе́рдно Тя́ велича́ем.
И ны́не: Приими́, Отрокови́це Пречи́стая, Боже́ственную пе́снь, воздава́ющи благода́ть на Тя́ наде́ющымся, и ми́р испроси́ це́рквам при́сно посла́ти, да христиа́нский вся́к язы́к Тя́ велича́ет.
Та́же: Досто́йно е́сть: И про́чее обы́чно, и отпу́ст.
Неделя 
В неде́лю на полу́нощнице 
кано́н тро́ичный, творе́ние Митрофа́ново, его́же краестро́чие: Тригу́бый пою́ Богонача́лия све́т. Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, Препросла́вленный Госпо́дь, сла́вно бо просла́вися.
Тро́ичное и Единонача́льное Естество́ Божества́, пе́сненно воспои́м глаго́люще: ми́лости пучи́ну неизчерпа́емую, суще́ственную я́ко иму́щи, Тебе́ кла́няющихся соблюди́ и спаси́, я́ко Человеколю́бец.
И́же исто́чник, и ко́рень Оте́ц сы́й, я́ко вино́вен, И́же в Сы́не, и Святе́м Твое́м Ду́се, сра́сленнаго Божества́ Трисо́лнечный се́рдцу моему́ источи́ све́т, и прича́стием осия́й, Богоде́тельнаго сия́ния.
Сла́ва: Трисве́тлая Еди́нице Богонача́льная, ве́сь разори́ грехо́в и страсте́й мои́х мра́к, све́тлых луче́й Твои́х сладча́йшими причаще́ньми, и сотвори́ мя Твоея́ непристу́пныя сла́вы хра́м и се́нь пречи́стую.
Богоро́дичен: То́к дре́вний естества́ на́шего, страда́вший безме́стно, и к тли́ попо́лзшийся, Пречи́стая, вопло́щься во утро́бе Твое́й Бо́г Сло́во, человеколю́бне осия́, и Богонача́лию Трисве́тлому на́с та́йно научи́.
ПЕ́СНЬ 3
Ирмо́с: На ка́мени мя́ ве́ры утверди́в, разшири́л еси́ уста́ моя́ на враги́ моя́, возвесели́ бо ся ду́х мо́й, внегда́ пе́ти: не́сть свя́т, я́коже Бо́г на́ш, и не́сть пра́веден, па́че Тебе́, Го́споди.
Ра́венством естества́ Богонача́лие Единоче́стное сла́влю Тя́ Ли́цы: Живо́т бо от Живота́ Ты́ произше́д нетле́нно, Еди́н сы́й Бо́г на́ш, и не́сть свя́т, па́че Тебе́, Го́споди.
Ты́ чи́ны невеще́ственныя и небе́сныя соста́вил еси́, я́ко зерца́ла Твоея́ добро́ты: Тро́ице Неразде́льное Единонача́лие, пе́ти непреста́нно Тебе́: но и ны́не на́ше от бре́нных у́ст приими́ хвале́ние.
Сла́ва: Утверди́ на ка́мени ве́ры, и разшири́ любве́ Твоея́ пучи́ною сердца́ и мы́сль Твои́х ра́б, Еди́нице Трисо́лнечная: Ты́ бо Бо́г на́ш, на Него́же упова́юще, да не посрами́мся.
Богоро́дичен: И́же вся́к пре́жде соста́в осуществова́вый тва́ри, во утро́бе Твое́й осуществова́ся, неизче́тною бла́гостию, Богоро́дице, и све́т Трисо́лнечный все́м возсия́ Еди́наго Божества́ и Госпо́дьства.
Седа́лен, гла́с 2.
Подо́бен: Благоутро́бия:
Егда́ в нача́ле Ада́ма созда́л еси́ Го́споди, тогда́ Сло́ву Твоему́ Ипоста́сному возопи́л еси́, Благоутро́бне: сотвори́м по На́шему подо́бию, Ду́х же Святы́й сопрису́тствоваше Соде́тель. Те́мже вопие́м Ти́: Тво́рче Бо́же на́ш, сла́ва Тебе́.
Сла́ва, и ны́не, Богоро́дичен: Егда́ к на́м Бо́г приити́ изво́ли, тогда́ в Твою́, Пречи́стая, чисте́йшую утро́бу всели́ся, и спасе́ Тобо́ю челове́ческое смеше́ние, дарова́вый все́м Ца́рство Небе́сное. Те́мже вопие́м Ти́, Богоро́дице Чи́стая, ра́дуйся, Влады́чице.
ПЕ́СНЬ 4
Ирмо́с: Пою́ Тя, слу́хом бо Го́споди услы́шах и ужасо́хся, до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Разуме́ти Тя́ ниже́ чи́нове мо́гут невеще́ственнии а́нгельстии, Еди́нице, Тро́ице Безнача́льная: но у́бо мы́ бре́нным язы́ком Твою́ Су́щественную бла́гость воспева́ем, и ве́рою сла́вим.
Сы́й Созда́тель естества́ челове́ческаго, Вседержи́телю, все́ мое́ ви́диши ны́не, я́ко Всеви́дец неможе́ние: те́мже уще́дри раба́ Твоего́, и к жи́зни лу́чшей па́ки возведи́.
Сла́ва: Еди́ницы Нача́льныя несме́сна Три́ Ли́ца воспева́ем, я́ко сво́йственне иму́щая, и разде́льне Ипоста́си: но у́бо Соедине́на и Неразде́льна, в Сове́те же, и Сла́ве, и Божестве́.
Богоро́дичен: Хра́м Тя́ чи́ст и пренепоро́чен, Присноде́во Богоро́дице, Вседе́тель обре́те Еди́ну я́ве от ве́ка, в Ню́же все́лься: вообрази́ челове́ческое естество́, я́ко Человеколю́бец.
ПЕ́СНЬ 5
Ирмо́с: Просвеще́ние во тьме́ лежа́щих, спасе́ние отча́янных, Христе́ Спа́се мо́й, к Тебе́ у́тренюю, Царю́ ми́ра, просвети́ мя сия́нием Твои́м: ино́го бо ра́зве Тебе́ Бо́га не зна́ю.
Я́ко вся́чески на вся́ су́щыя Твоего́ про́мысла, мирода́рныя простира́яй лучы́, и спаси́тельныя, Царю́ ми́ра, соблюди́ мя в ми́ре Твое́м: Ты́ бо живо́т и ми́р вся́ческому.
Моисе́ю в купине́ я́ко яви́лся еси́ в виде́нии о́гненне, а́нгел наре́клся еси́, О́тчее Сло́во, Е́же к на́м Твое́ предъявля́я прише́ствие: И́мже все́м я́ве возвести́л еси́ держа́ву Богонача́лия Еди́наго, Триипоста́сную.
Сла́ва: Я́же Есте́ственную, Соприсносу́щную сла́ву предло́жиши, Единонача́льнейшая Тро́ице Свята́я, воспева́ющих Тя́ правосла́вною ве́рою, Твоея́ сла́вы ви́дети сподо́би, Безнача́льную, и Еди́ну зарю́ Трисо́лнечную.
Богоро́дичен: Содержи́тельный по существу́ сы́й Бо́г Сло́во, все́м веко́м, Де́во Ма́ти, во чре́ве Твое́м удержа́ся неизрече́нно, челове́ки призыва́я ко еди́нству Еди́наго Госпо́дьства.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́ Бо́же мя́ возведи́.
Воли́телю ми́лости, поми́луй в Тя́ ве́рующих, Бо́же Трисо́лнечне, и прегреше́ний изба́ви, и страсте́й, и бе́д, рабы́ Твоя́. [Два́жды.]
Сла́ва: Неизрече́нною пучи́ною бла́гости, необмы́слимую Твоего́ сия́ния, и Трисия́ннаго Божества́ светода́тельную зарю́ пода́ждь ми́.
Богоро́дичен: Неизрече́нне, Де́во, Вы́шний Челове́к бы́сть из Тебе́, в челове́ка по всему́ обо́лкся, и све́том мя́ Трисо́лнечным озари́.
Седа́лен, гла́с 2. Подо́бен: Благоутро́бия:
Благоутро́бия пучи́ну на́м простры́й, приими́ на́с, Ми́лостиве, при́зри на лю́ди Тя́ сла́вящыя, приими́ пе́снь прося́щих Тя́, Тро́ице Еди́нице Безнача́льная: на Тя́ бо упова́ем все́х Бо́га, прегреше́ний да́ти проще́ние.
Сла́ва, и ны́не, Богоро́дичен: Благоутро́бия ро́ждши Исто́чник, ми́лостива Ты́ еси́, Блага́я Богоро́дице: Ты́ бо ве́рных еди́но заступле́ние, Ты́ скорбя́щих утеше́ние. Те́мже Тебе́ ны́не вси́ ве́рою припа́даем, обрести́ разреше́ние лю́тых, обогате́ющеся еди́ною Тебе́ по́мощию.
ПЕ́СНЬ 7
Ирмо́с: О́бразу злато́му на по́ле деи́ре служи́му, трие́ Твои́ о́троцы небрего́ша безбо́жнаго веле́ния: посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
Уставля́еши при́сно а́нгельская во́инства к непреложе́нию, Еди́не сы́й Неизме́нне и Триипоста́сне Го́споди: покажи́ у́бо и мое́ се́рдце непрело́жно всегда́, во е́же сла́вити Тя́ те́пле, и воспева́ти благоче́стно. [Два́жды.]
Сла́ва: Ли́цы у́мнии невеще́ственных суще́ств, Твои́ми луча́ми, Бо́же Единонача́льне, и Трисо́лнечне, озаря́еми быва́ют, положе́нием втори́и све́тове: и́хже и мене́ сия́ньми, и прича́стием покажи́ све́т, я́ко Светоде́тель Трисия́нен.
Богоро́дичен: Направля́ти на́с и возвыша́ти к небесе́м не оскуде́й, Тебе́ лю́бящих, и́же за неизрече́нное человеколю́бие, бы́в челове́к во утро́бе Де́вы, и обожи́в челове́ка, и на престо́ле сла́вы со Отце́м седя́й.
ПЕ́СНЬ 8
Ирмо́с: О подо́бии зла́те небре́гше треблаже́ннии ю́ноши, неизме́нный и живы́й Бо́жий о́браз ви́девше, среди́ огня́ воспева́ху: осуществова́нная да пое́т Го́спода вся́ тва́рь, и превозно́сит во вся́ ве́ки.
Непристу́пная Тро́ице Соприсносу́щная, Собезнача́льная, Богонача́льная, неизме́нная во все́х, кроме́ Светоно́сных Сво́йств, вся́кий лука́вый упраздни́ сопротиволежа́щих сове́т, и стуже́ния де́монов, невре́дна соблюда́яй мя́ при́сно, Го́споди все́х. [Два́жды.]
Сла́ва: Прему́дре и Всемо́щне, Неопи́санное, Трисо́лнечное Единонача́лие соста́вльшее ми́р, и соблюда́ющее в невреди́мом чи́не всесоверше́нном, всели́ся в мое́ се́рдце, пе́ти и сла́вити Тя́ немо́лчно с ли́ки а́нгельскими во вся́ ве́ки.
И ны́не: Прему́дросте О́тчая, Непостижи́ме, Неизрече́нне, Бо́жий Сло́ве, Непрело́жное Твое́ Естество́ не измени́в, естество́ челове́ческое ми́лостивне восприя́л еси́: и Еди́нственную Тро́ицу чести́ все́х научи́л еси́, я́ко Господонача́лие все́х веко́в.
ПЕ́СНЬ 9
Ирмо́с: Я́же пре́жде со́лнца свети́льника Бо́га возсия́вшаго, пло́тски к на́м прише́дшаго, из боку́ Деви́чу неизрече́нно воплоти́вшая, Благослове́нная Всечи́стая, Тя́, Богоро́дице, велича́ем.
От Све́та Безнача́льна, Собезнача́лен Сы́н Све́т возсия́, и Соесте́ственный Све́т Ду́х изы́де, неизрече́нно боголе́пно, нетле́нну рождеству́ уверя́еми, вку́пе же и неизрече́нному исхожде́нию.
Возсия́й в сердца́х Трисо́лнечное Божество́, воспева́ющих Тя́, Трисия́нным Све́том Твои́м: и да́ждь ра́зум е́же во все́х разуме́ти, и де́яти Твое́ хоте́ние благо́е и соверше́нное, и велича́ти и сла́вити Тя́.
Сла́ва: Неизче́тен естество́м сы́й я́ко Бо́г, неизче́тную пучи́ну щедро́т я́ко име́я, уще́дрила еси́ Тро́ице пре́жде: та́ко и ны́не уще́дри рабы́ Твоя́, и от прегреше́ний изба́ви, и напа́стей и обстоя́ний.
Богоро́дичен: Спаси́ мя, Бо́же мо́й, от вся́каго искуше́ния и озлобле́ния, И́же в Трие́х Ли́цех воспева́емый несказа́нно, Еди́нственне Бо́г и Всеси́льный, и Твое́ ста́до сохрани́, Богоро́дицы моли́твами.
Та́же тро́ичны Григо́риа Синаи́та. Досто́йно е́сть: И про́чее полу́нощницы, пи́сано в конце́ кни́ги сея́.
В неде́лю на у́трени 
на Бо́г Госпо́дь тропа́рь: Егда́ снизше́л еси́: Сла́ва, и ны́не: Вся́ па́че смы́сла:
По 1-м стихосло́вии, седа́льны воскре́сны, гла́с 2:
Благообра́зный Ио́сиф, с дре́ва сне́м Пречи́стое Твое́ те́ло, плащани́цею чи́стою обви́в, и благоуха́ньми во гро́бе но́ве закры́в положи́: но тридне́вен воскре́сл еси́, Го́споди, подая́ ми́рови ве́лию ми́лость.
Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Мироно́сицам жена́м при гро́бе предста́в а́нгел вопия́ше: ми́ра ме́ртвым су́ть прили́чна, Христо́с же истле́ния яви́ся чу́ждь. Но возопи́йте: воскре́се Госпо́дь, подая́ ми́рови ве́лию ми́лость.
Сла́ва, и ны́не, Богоро́дичен: Препросла́вленна еси́, Богоро́дице Де́во, пое́м Тя́: Кресто́м бо Сы́на Твоего́ низложи́ся а́д, и сме́рть умертви́ся, умерщвле́ннии воста́хом, и живота́ сподо́бихомся: ра́й восприя́хом дре́внее наслажде́ние. Те́м благодаря́ще, славосло́вим я́ко Держа́внаго Христа́ Бо́га на́шего, и Еди́наго Многоми́лостиваго.
По 2-м стихосло́вии седа́льны, гла́с 2.
Ка́мень гро́бный запеча́тати не возбрани́в, ка́мень ве́ры воскре́с по́дал еси́ все́м, Го́споди, сла́ва Тебе́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Ученико́в Твои́х ли́к с мироно́сицами жена́ми ра́дуется согла́сно: о́бщий бо пра́здник с ни́ми пра́зднуют (_пра́зднуем_), в сла́ву и че́сть Твоего́ Воскресе́ния. И те́ми вопие́м Ти́, Человеколю́бче Го́споди: лю́дем Твои́м пода́ждь ве́лию ми́лость.
Сла́ва, и ны́не, Богоро́дичен: Преблагослове́нна еси́, Богоро́дице Де́во, вопло́щшим бо ся из тебе́ а́д плени́ся, Ада́м воззва́ся, кля́тва потреби́ся, Е́ва свободи́ся, сме́рть умертви́ся, и мы́ ожи́хом. Те́м воспева́юще вопие́м: благослове́н Христо́с Бо́г благоволи́вый та́ко, сла́ва Тебе́.
По непоро́чнах ипакои́, гла́с 2.
По стра́сти ше́дшя во гро́б жены́, во е́же пома́зати те́ло Твое́ Христе́ Бо́же, ви́деша а́нгелы во гро́бе, и ужасо́шася: гла́с бо слы́шаху от ни́х, я́ко воскре́се Госпо́дь, да́руя ми́рови ве́лию ми́лость.
Степе́нна, гла́с 2.
Антифо́н 1: И́хже стихи́ повторя́юще пое́м:
На не́бо о́чи пуща́ю моего́ се́рдца, к Тебе́, Спа́се, спаси́ мя Твои́м осия́нием.
Поми́луй на́с согреша́ющих Тебе́ мно́го, на вся́кий ча́с, о Христе́ мо́й, и да́ждь о́браз пре́жде конца́ пока́ятися Тебе́.
Сла́ва: Свято́му Ду́ху, Е́же ца́рствовати подоба́ет, освяща́ти, подвиза́ти тва́рь: Бо́г бо е́сть, Единосу́щен Отцу́ и Сло́ву.
И ны́не, то́йже.
Антифо́н 2:
А́ще не Госпо́дь бы бы́л в на́с, кто́ дово́лен це́л сохране́н бы́ти от врага́, ку́пно и человекоуби́йцы?
Зубо́м и́х не преда́ждь Спа́се, Твоего́ раба́: и́бо льво́вым о́бразом на мя́ подвиза́ются врази́ мои́.
Сла́ва: Свято́му Ду́ху живонача́лие и че́сть: вся́ бо созда́нная, я́ко Бо́г сы́й си́лою (_укрепля́ет_) соблюда́ет во Отце́, Сы́ном же.
И ны́не, то́йже.
Антифо́н 3:
Наде́ющиися на Го́спода, уподо́бишася горе́ святе́й: и́же ника́коже дви́жутся прило́ги вра́жиими.
В беззако́нии ру́к свои́х да не про́струт Боже́ственне живу́щии: не оставля́ет бо Христо́с жезла́ на жре́бии Свое́м.
Сла́ва: Святы́м Ду́хом то́чится вся́ка прему́дрость: отсю́ду благода́ть апо́столом, и страда́льчествы венча́ются му́ченицы, и проро́цы зря́т.
И ны́не, то́йже.
Проки́мен, гла́с 2: Воста́ни, Го́споди Бо́же мо́й, повеле́нием, и́мже запове́дал еси́, и со́нм люде́й обы́дет Тя́.
Сти́х: Го́споди Бо́же мо́й, на тя́ упова́х, спаси́ мя.
Вся́кое дыха́ние: Ева́нгелие воскре́сно, и про́чая по ря́ду. Воскресе́ние Христо́во: псало́м 50.
Кано́н воскре́сн. Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, Препросла́вленный Госпо́дь, сла́вно бо просла́вися.
Припе́в: Сла́ва, Го́споди, свято́му Воскресе́нию Твоему́.
Мирски́й кня́зь, Бла́же, ему́же написа́хомся, за́поведи Твоея́ не послу́шавше, кресто́м Твои́м осуди́ся: прирази́ся бо Ти́ я́ко сме́ртну: отпаде́ же вла́сти Твоея́ держа́вою, и немощны́й обличи́ся.
Изба́витель ро́да челове́ческаго, и нетле́нному животу́ Нача́льник в ми́р прише́л еси́: Воскресе́нием бо Твои́м раздра́л еси́ сме́ртныя пелены́, Е́же славосло́вим вси́: сла́вно бо просла́вися.
Богоро́дичен: Превы́шши яви́лася еси́, Чи́стая Присноде́во, вся́кия неви́димыя же и ви́димыя тва́ри: Зижди́теля бо родила́ еси́, я́ко благоволи́ воплоти́тися во утро́бе Твое́й, Его́же со дерзнове́нием моли́, спасти́ ду́шы на́шя.
Други́й кано́н крестовоскре́сен, [его́же краестро́чие: Пою́ хвалу́ живоно́сному сло́ву.] Гла́с 2.
ПЕ́СНЬ 1
Ирмо́с: Нетре́ну, необы́чну, немо́кренно морску́ю ше́ствовав стезю́, избра́нный вопия́ше Изра́иль: Го́сподеви пои́м, я́ко просла́вися.
Си́ла немощны́х, Воскресе́ние па́дших, и нетле́ние уме́рших бы́л еси́, Христе́, пло́ти Твоея́ стра́стию: я́ко просла́вися.
Уще́дри па́дший о́браз, и воскреси́ сокруше́нный, Соде́тель Бо́г и Обнови́тель умерщвле́н бы́в все́х оживи́: я́ко просла́вися.
И́н кано́н Пресвяте́й Богоро́дице, [его́же краестро́чие: Пою́ хвалу́ живоно́сней Отрокови́це.] Гла́с 2.
Пе́снь 1. Ирмо́с то́йже.
Невеще́ственная дре́вле ле́ствица, и стра́нно оледене́вший пу́ть мо́ря, Твое́ явля́ше Рождество́, Чи́стая, е́же пое́м вси́: я́ко просла́вися.
Си́ла Вы́шняго, Ипоста́сь Соверше́нная, Бо́жия Му́дрость, вопло́щшися, Пречи́стая, из Тебе́, к челове́ком бесе́дова (_прибли́жися_) я́ко просла́вися.
Про́йде сквозе́ две́рь непрохо́дную, заключе́нныя утро́бы Твоея́, пра́вды Со́лнце, Чи́стая, и ми́рови возсия́: я́ко просла́вися.
Катава́сиа: Отве́рзу уста́ моя́:
ПЕ́СНЬ 3
Ирмо́с: Процвела́ е́сть пусты́ня, я́ко кри́н, Го́споди, язы́ческая неплодя́щая це́рковь, прише́ствием Твои́м, в не́йже утверди́ся мое́ се́рдце.
Тва́рь в стра́сти Твое́й изменя́шеся, зря́щи Тя́ в нище́тне о́бразе от беззако́нных поруга́ема, основа́вшаго вся́ Боже́ственным манове́нием.
От пе́рсти по о́бразу мя́ руко́ю Твое́ю созда́л еси́: и сокруше́нна па́ки в пе́рсть сме́ртную за гре́х, Христе́, соше́д во а́д, совоскреси́л еси́.
Богоро́дичен: Чи́ни удиви́шася а́нгельстии, Пречи́стая, и челове́ческая устраши́шася сердца́ о Рождестве́ Твое́м: те́мже Тя́, Богоро́дицу, ве́рою чти́м.
И́н Ирмо́с: Лу́к сокруши́ся си́льных держа́вою Твое́ю, Христе́, и си́лою немощству́ющии препоя́сашася.
И́же все́х вы́шши Христо́с, ума́лися ма́лым чи́м, стра́стию плотско́ю, а́нгельскаго естества́.
Ме́ртв со беззако́нными вмени́вся, сия́я жена́м венце́м сла́вы, Христе́, яви́лся еси́ от Воскресе́ния.
И́н Ирмо́с то́йже.
И́же вре́мене превы́шший вся́каго, я́ко вре́менем Творе́ц, из Тебе́, Де́во, во́лею Младе́нец созда́ся.
Чре́во простра́ннейшее небе́с воспои́м, и́мже Ада́м на небесе́х ра́дуяся живе́т.
ПЕ́СНЬ 4
Ирмо́с: Прише́л еси́ от Де́вы, не хода́тай, ни а́нгел, но Са́м, Го́споди, (_Госпо́дь_) вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
Предстои́ши суди́щу я́ко суди́мь, Бо́же мо́й, не вопия́, Влады́ко, су́д износя́ язы́ком: и́мже стра́стию Твое́ю, Христе́, вселе́нней соде́лал еси́ спасе́ние.
Стра́стию Твое́ю, Христе́, врагу́ оскуде́ша ору́жия, проти́вным же е́же во а́д схожде́нием Твои́м, гра́ды разруши́шася, и мучи́телева де́рзость низложе́на бы́сть.
Богоро́дичен: Тя́, приста́нище спасе́ния, и сте́ну недви́жиму, Богоро́дице Влады́чице, вси́ ве́рнии све́мы: Ты́ бо моли́твами Твои́ми избавля́еши от бе́д ду́шы на́шя.
И́н Ирмо́с: Услы́шах, Го́споди, сла́вное Твое́ смотре́ние, и просла́вих, Человеколю́бче, непостижи́мую Твою́ си́лу.
Ви́девши на дре́ве Тя́, Христе́, пригвожде́на Де́ва, Я́же неболе́зненно Тя́ ро́ждшая, ма́терски боле́зни претерпе́.
Побежде́на бы́сть сме́рть, ме́ртв пленя́ет а́дова врата́: всея́дцу бо разо́ршуся, я́же па́че естества́ вся́ ми́ дарова́шася.
И́н Ирмо́с то́йже.
Се́ превознесе́ся Боже́ственная Гора́ до́му Госпо́дня, превы́шше си́л, Богома́терь я́вственнейше.
Зако́нов есте́ственных кроме́, Еди́на Де́во ро́ждши Влады́чествующаго тва́рию, сподо́билася еси́ Боже́ственнаго зва́ния.
ПЕ́СНЬ 5
Ирмо́с: Хода́тай Бо́гу и челове́ком бы́л еси́, Христе́ Бо́же: Тобо́ю бо, Влады́ко, к Светонача́льнику Отцу́ Твоему́, от но́щи неве́дения, приведе́ние и́мамы.
Я́ко ке́дры, Христе́, язы́ков шата́ние сокруши́л еси́ во́лею, Влады́ко: я́ко изво́лил еси́ на кипари́се, и на пе́вке, и ке́дре, пло́тию совозвыша́ем.
В ро́ве, Христе́, преиспо́днем положи́ша Тя́ бездыха́нна ме́ртва: но Твое́ю я́звою забве́нныя ме́ртвыя, и́же во гробе́х спя́щыя, уя́звен с Собо́ю воскреси́л еси́.
Богоро́дичен: Моли́ Сы́на Твоего́ и Го́спода, Де́во Чи́стая, на Тя́ упова́ющым ми́р дарова́ти, плене́нным избавле́ние, от сопроти́вных настоя́ний.
И́н Ирмо́с: У́гль Иса́ии проявле́йся, Со́лнце из де́вственныя утро́бы возсия́, во тьме́ заблу́ждшым, богоразу́мия просвеще́ние да́руя.
Пости́ти отверги́йся Ада́м, вкуша́ет смертоно́снаго дре́ва пе́рвый: но сего́ гре́х потребля́ет, распны́йся Вторы́й.
Естество́м челове́ческим стра́стен же и сме́ртен бы́л еси́, И́же безстра́стный невеще́ственным Божество́м, обезтли́вый умерщвле́нныя, Христе́, от преиспо́дних а́довых воскреси́л еси́.
И́н Ирмо́с то́йже.
О́блацы весе́лия сла́дость кропи́те су́щым на земли́: я́ко Отроча́ даде́ся, И́же сы́й пре́жде ве́к, от Де́вы вопло́щься Бо́г на́ш.
Житию́ и пло́ти мое́й све́т возсия́, и дря́хлость греха́ разруши́: напосле́док от Де́вы без се́мене вопло́щься Вы́шний.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Я́ко злоде́й Пра́ведник осуди́ся и со беззако́нными на дре́ве пригвозди́ся, пови́нным оставле́ние Свое́ю да́руя кро́вию.
Еди́нем у́бо челове́ком, пе́рвым Ада́мом дре́вле в ми́р вни́де сме́рть, и Еди́нем Воскресе́ние Сы́ном Бо́жиим яви́ся.
Богоро́дичен: Неискусому́жно, Де́во, родила́ еси́, и ве́чнуеши Де́ва, явля́ющи И́стиннаго Божества́, Сы́на и Бо́га Твоего́ о́бразы.
И́н Ирмо́с: Гла́с глаго́л моле́бных от боле́зненныя, Влады́ко, души́ услы́шав, от лю́тых мя́ изба́ви: Еди́н бо еси́ на́шего спасе́ния вино́вен.
Блюсти́тели положи́л еси́ па́дшему, Херуви́мы дре́ва живо́тнаго, но ви́девше Тя́, две́ри отверзо́шася: яви́лся бо еси́ путетворя́ разбо́йнику в ра́й.
Пу́ст а́д и испрове́ржен бы́сть сме́ртию Еди́наго: е́же бо мно́гое бога́тство сокро́виществова, Еди́н о все́х на́с Христо́с истощи́л е́сть.
И́н Ирмо́с то́йже.
Естество́ челове́ческое рабо́тающее греху́, Влады́чице Чи́стая, Тобо́ю свобо́ду улучи́: Тво́й бо Сы́н, я́ко а́гнец, за все́х закала́ется.
Вопие́м Ти́ вси́ и́стинней Богома́тери, прогне́вавшыя рабы́ изба́ви: Еди́на бо дерзнове́ние к Сы́ну и́маши.
Конда́к, гла́с 2: Воскре́сл еси́ от гро́ба, Всеси́льне Спа́се, и а́д ви́дев чу́до, ужасе́ся, и ме́ртвии воста́ша: тва́рь же ви́дящи сра́дуется Тебе́, и Ада́м свесели́тся, и ми́р, Спа́се мо́й, воспева́ет Тя́ при́сно.
И́кос: Ты́ еси́ Све́т омраче́нным, Ты́ еси́ Воскресе́ние все́х, и Живо́т челове́ков, и все́х совоскреси́л еси́, сме́ртную держа́ву, Спа́се, разо́рь, и а́дова врата́ сокруши́вый, Сло́ве: и ме́ртвии ви́девше чу́до чудя́хуся, и вся́ка тва́рь сра́дуется о Воскресе́нии Твое́м, Человеколю́бче. Те́мже и вси́ сла́вим и пое́м Твое́ снизхожде́ние, и ми́р, Спа́се мо́й, воспева́ет Тя́ при́сно.
ПЕ́СНЬ 7
Ирмо́с: Богопроти́вное веле́ние беззако́ннующаго мучи́теля высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, Сы́й благослове́н, и препросла́влен.
Не терпе́л еси́, Влады́ко, за благоутро́бие сме́ртию челове́ка зре́ти му́чима, но прише́л и спа́сл еси́ Твое́ю кро́вию, челове́к бы́в: Сы́й благослове́н, и Препросла́влен Бо́г оте́ц на́ших.
Ви́девше Тя́, Христе́, оболче́на во оде́жду отмще́ния, ужасо́шася вра́тницы а́довы: безу́мнаго бо мучи́теля раба́, Влады́ко, прише́л еси́ уби́ти: Сы́й благослове́н и Препросла́вен Бо́г оте́ц на́ших.
Богоро́дичен: Святы́х Святе́йшую Тя́ разуме́ем, я́ко Еди́ну ро́ждшую Бо́га Непреме́ннаго, Де́во Нескве́рная, Ма́ти Безневе́стная: все́м бо ве́рным источи́ла еси́ нетле́ние, Боже́ственным Рождество́м Твои́м.
И́н Ирмо́с: Вети́и яви́шася о́троцы, любому́дрейшии дре́вле: от богоприя́тныя бо души́ богосло́вяще, устна́ми поя́ху: Пребоже́ственный отце́в и на́ш Бо́же благослове́н еси́.
Осуди́ пра́отца дре́вле во Еде́ме преслуша́ние: но во́лею суди́м бы́сть, престу́пльшему разреша́я прегреше́ния, Пребоже́ственный отце́в Бо́г, и Препросла́влен.
Спа́сл еси́ уя́звеннаго язы́ком, за́вистию человекоуби́йцы, во Еде́ме во́льным угрызе́нием: во́льною бо стра́стию (_во Еде́ме: во́льное бо угрызе́ние во́льною стра́стию_) исцели́л еси́, Пребоже́ственный отце́в Бо́г, и Препросла́влен.
Богоро́дичен: Ходя́ща мя́ в се́ни сме́ртней призва́л еси́ к све́ту, темнозра́чный а́д, блиста́нием обло́ж Божества́, Пребоже́ственный отце́в Бо́г, и Препросла́влен.
И́н Ирмо́с то́йже.
Зря́ше в нощи́ у́бо Иа́ков, я́ко в гада́нии Бо́га воплоще́нна, из Тебе́ же све́тлостию яви́ся пою́щым: Пребоже́ственный отце́в Бо́г, и Препросла́влен.
Зна́мения я́же в Тебе́ неизрече́ннаго проявля́я сня́тия, со Иа́ковом бо́рется: и́мже во́лею соедини́ся челове́ком, Чи́стая: Пребоже́ственный отце́в Бо́г, и Препросла́влен.
Ме́рзок и́же не пропове́дует Тя́ Де́вы Сы́на, Еди́наго от Препе́тыя Тро́ицы несумне́нною ве́рою (_мы́слию_), и язы́ком вопия́: Пребоже́ственный отце́в Бо́г, и Препросла́влен.
ПЕ́СНЬ 8
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Кро́вию Твое́ю, Христе́, очервле́но пло́ти Твоея́ зря́ще одея́ние тре́петом ужаса́хуся мно́гому Твоему́ долготерпе́нию, а́нгельстии чи́ни, зову́ще: благослови́те вся́ дела́ Госпо́дня Го́спода.
Ты́ мое́ сме́ртное оде́ял еси́, Ще́дре, в безсме́ртие воста́нием Твои́м. Те́мже веселя́щеся благода́рственно воспева́ют Тя́ избра́ннии лю́дие, Христе́, зову́ще Тебе́: поже́рта бы́сть вои́стинну сме́рть побе́дою.
Богоро́дичен: Ты́ И́же Отцу́ неразлу́чнаго, во утро́бе богому́жно пожи́вша безсе́менно зачала́ еси́, и неизрече́нно родила́ еси́, Богороди́тельнице Пречи́стая: те́мже Тя́ спасе́ние все́х на́с све́мы.
И́н Ирмо́с: О подо́бии зла́те, небре́гше треблаже́ннии ю́ноши, неизме́нный и живы́й Бо́жий о́браз ви́девше, среди́ огня́ воспева́ху: осуществова́нная да пое́т Го́спода вся́ тва́рь, и превозно́сит во вся́ ве́ки.
Ви́ден бы́л еси́ на кресте́ пригвожда́ем, И́же бога́тый в ми́лости, во́лею погре́блся еси́: и тридне́вно воскре́сл еси́, и изба́вил еси́ вся́ челове́ки, Человеколю́бче, ве́рою пою́щыя: да пое́т Го́спода вся́ тва́рь, и превозно́сит во вся́ ве́ки.
Изба́вити от истле́ния, соше́д в преиспо́дняя, Сло́ве Бо́жий, его́же созда́л еси́, Христе́, си́лою Твое́ю Боже́ственною, и без истле́ния сотво́рь, сла́вы присносу́щныя Твоея́ прича́стника соде́лал еси́, да пое́т, зову́щи, вся́ тва́рь, и превозно́сит Христа́ во ве́ки.
И́н Ирмо́с то́йже.
Ви́ден бы́сть на земли́ Тобо́ю, и с челове́ки поживе́, И́же бла́гостию несравне́нный и си́лою, Ему́же пою́ще вси́ ве́рнии зове́м: осуществова́нная да пое́т Го́спода вся́ тва́рь, и превозно́сит во вся́ ве́ки.
Вои́стинну Тя́, Чи́стую, пропове́дающе сла́вим Богоро́дицу: Ты́ бо еди́на родила́ еси́ от Тро́ицы воплоще́нна, Ему́же со Отце́м и Ду́хом вси́ пое́м: да пое́т Го́спода вся́ тва́рь, и превозно́сит во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: с припе́вом: Честне́йшую Херуви́м:
ПЕ́СНЬ 9
Ирмо́с: Безнача́льна Роди́теля Сы́н, Бо́г и Госпо́дь, вопло́щься от Де́вы на́м яви́ся, омраче́нная просвети́ти, собра́ти расточе́нная: те́м Всепе́тую Богоро́дицу велича́ем.
Я́ко в раи́ насажде́но на ло́бнем, Спа́се, требога́тое дре́во Твоего́ пречи́стаго Креста́, кро́вию и водо́ю Боже́ственною, я́ко от исто́чника Боже́ственнаго, ребра́ Твоего́, Христе́, напоя́емо, живо́т на́м прозябло́ е́сть.
Низложи́л еси́ си́льныя, распны́йся, Всеси́льне, и е́же ни́зу лежа́щее во а́дове тверды́ни, естество́ челове́ческое возне́с, на О́тчем посади́л еси́ престо́ле. С Ни́мже Тебе́ гряду́щу покланя́ющеся, велича́ем.
Тро́ичен: Еди́ницу Тричи́сленную, Тро́ицу Единосу́щную правосла́вно пою́ще ве́рнии, сла́вим: непресеко́мо Пребоже́ственное естество́, Трисве́тлую, Невече́рнюю Зарю́, Еди́ну нетле́нную на́м све́т Возсия́вшую.
И́н Ирмо́с: От Бо́га Бо́га Сло́ва:
Посреде́ осужде́нных, я́ко А́гнец возвы́шен бы́л еси́ Христе́, на кресте́, на ло́бнем копие́м в ребро́ пробода́ем, живо́т дарова́л еси́ на́м пе́рстным я́ко бла́г, ве́рою чту́щым Боже́ственное Твое́ Воскресе́ние.
И́же Свое́ю сме́ртию, сме́рти держа́ву си́лою упраздни́вшему Бо́гу вси́ ве́рнии поклони́мся, я́ко и́же от ве́ка ме́ртвыя совоскреси́, и все́м подае́т живо́т и Воскресе́ние.
И́н Ирмо́с: Ве́сь еси́ жела́ние, ве́сь сла́дость, Сло́ве Бо́жий, Де́вы Сы́не, Бо́же бого́в, Го́споди, святы́х Пресвяты́й. Те́м Тя́ вси́ с ро́ждшею велича́ем.
Же́зл кре́пости даде́ся естеству́ тле́нному, Сло́во Бо́жие во утро́бе Твое́й, Чи́стая: и сие́ воскреси́, до а́да попо́лзшееся. Те́мже тя́ всечи́стая, я́ко Богоро́дицу велича́ем.
Ю́же изво́лил еси́, Влады́ко, приими́ ми́лостивно Моли́твенницу, Ма́терь Твою́ о на́с, и Твоея́ бла́гости вся́ческая испо́лнятся: да тя́ вси́ я́ко Благоде́теля велича́ем.
По катава́сии, ектениа́ ма́лая. Та́же, Свя́т Госпо́дь Бо́г на́ш. Посе́м ексапостила́рий у́тренний.
На хвали́тех стихи́ры воскре́сны, гла́с 2:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Вся́кое дыха́ние и вся́ тва́рь, Тя́ сла́вит, Го́споди, я́ко Кресто́м сме́рть упраздни́л еси́, да пока́жеши лю́дем, е́же из ме́ртвых Твое́ воскресе́ние, я́ко Еди́н Человеколю́бец.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Да реку́т иуде́е, ка́ко во́ини погуби́ша стрегу́щии Царя́? почто́ бо ка́мень не сохрани́ Ка́мене жи́зни? Или́ Погребе́ннаго да дадя́т, или́ Воскре́сшему да покло́нятся, глаго́люще с на́ми: сла́ва мно́жеству щедро́т Твои́х, Спа́се на́ш, сла́ва Тебе́.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Ра́дуйтеся, лю́дие, и весели́теся, а́нгел седя́й на ка́мени гро́бнем, то́й на́м благовести́, ре́к: Христо́с воскре́се из ме́ртвых, Спа́с ми́ра, и испо́лни вся́ческая благоуха́ния: ра́дуйтеся, лю́дие, и весели́теся.
Сти́х: Хвали́те Его́ во гла́се тру́бнем: хвали́те Его́ во псалти́ри и гу́слех.
А́нгел у́бо е́же ра́дуйся, пре́жде Твоего́ зача́тия, Го́споди, Благода́тней принесе́: а́нгел же ка́мень сла́внаго Твоего́ гро́ба в Твое́ воскресе́ние отвали́: о́в у́бо в печа́ли ме́сто, весе́лия о́бразы возвеща́я: се́й же в сме́рти ме́сто, Влады́ку Жизнода́вца пропове́дуя на́м, те́мже вопие́м ти́: Благоде́телю все́х, Го́споди, сла́ва Тебе́.
И́ны стихи́ры Анато́лиевы, гла́с 6.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Возлия́ша ми́ра со слеза́ми на гро́б Тво́й жены́, и испо́лнишася ра́дости уста́ и́х, внегда́ глаго́лати: воскре́се Госпо́дь.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Да похва́лят язы́цы и лю́дие Христа́ Бо́га на́шего, во́лею на́с ра́ди Кре́ст претерпе́вшаго, и во а́де тридне́вновавшаго: и да покло́нятся его́ из ме́ртвых Воскресе́нию, И́мже просвети́шася всего́ ми́ра концы́.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Ра́спят и погребе́н бы́л еси́, Христе́, я́коже изво́лил еси́, испрове́ргл еси́ сме́рть, и воскре́сл еси́ во сла́ве, я́ко Бо́г и Влады́ка, да́руя ми́рови жи́знь ве́чную и ве́лию ми́лость.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
О вои́стинну беззако́ннии, печа́тавше ка́мень, бо́льших на́с чуде́с сподо́бисте! И́мут ра́зум стра́жие, дне́сь про́йде из гро́ба, и глаго́лаху: рцы́те, я́ко на́м спя́щым, приидо́ша ученицы́, и украдо́ша Его́. И кто́ кра́дет мертвеца́, па́че же и на́га; Са́м воскре́се самовла́стно я́ко Бо́г, оста́вль во гро́бе и погреба́тельная Своя́: прииди́те ви́дите, иуде́е, ка́ко не расто́рже печа́ти, сме́рть попра́вый и ро́ду челове́ческому безконе́чную жи́знь да́руяй, и ве́лию ми́лость.
Сла́ва, стихи́ра ева́нгельская. И ны́не, Богоро́дичен: Преблагослове́нна еси́ Богоро́дице: Славосло́вие вели́кое. По славосло́вии тропа́рь:
Воскре́с из гро́ба, и у́зы растерза́л еси́ а́да, разруши́л еси́ осужде́ние сме́рти, Го́споди, вся́ от сете́й врага́ изба́вивый, яви́вый же себе́ апо́столом Твои́м, посла́л еси́ я́ на про́поведь, и те́ми ми́р Тво́й пода́л еси́ вселе́нней, еди́не Многоми́лостиве.
На литурги́и блаже́нна, гла́с 2: 
Гла́с Ти́ прино́сим разбо́йнич, и мо́лимся: помяни́ на́с, Спа́се, во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
Кре́ст Тебе́ прино́сим в проще́ние прегреше́ний: его́же на́с ра́ди прия́л еси́, Человеколю́бче.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Покланя́емся Твоему́, Влады́ко, погребе́нию, и воста́нию: и́миже от тле́ния изба́вил еси́ ми́р, Человеколю́бче.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Сме́ртию Твое́ю, Го́споди, поже́рта бы́сть сме́рть: и Воскресе́нием Твои́м, Спа́се, ми́р спа́сл еси́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Мироно́сицы сре́тил еси́, воскре́с от гро́ба, и ученико́м возвести́л еси́, рещи́ Твое́ воста́ние.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
И́же во тьме́ спя́щии Тя́ све́т ви́девше, в преиспо́днейших а́довых, Христе́, воскресо́ша.
Сла́ва: Отца́ просла́вим, Сы́ну поклони́мся вси́, и Cвято́му Ду́ху ве́рно воспои́м.
И ны́не, Богоро́дичен: Ра́дуйся, Престо́ле Огнезра́чный. Ра́дуйся, Неве́ста Неневе́стная. Ра́дуйся, Я́же Бо́га челове́ком Де́во ро́ждшая.
Проки́мен, гла́с 2: Кре́пость моя́ и пе́ние мое́ Госпо́дь, и бы́сть мне́ во спасе́ние.
Сти́х: Наказу́я наказа́ мя Госпо́дь, сме́рти же не предаде́ мя.
Аллилу́иа: Услы́шит тя́ Госпо́дь в де́нь печа́ли, защи́тит тя́ И́мя Бо́га Иа́ковля.
Сти́х: Го́споди, спаси́ царя́, и услы́ши ны́, во́ньже а́ще де́нь призове́м Тя́.
В неде́лю ве́чера 
на Го́споди воззва́х, стихи́ры умили́тельны. Гла́с 2.
Подо́бен: Егда́ от дре́ва:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Име́яй благоутро́бия исто́чник, источа́яй же бе́здны ми́лостей, и пото́ки щедро́т, О́тче преблаги́й, и Сы́не, Сло́во О́тчее: и Ду́ше Святы́й, несозда́нное естество́, приими́ моле́ние и моли́тву на́шу, все́м в прегреше́ниих су́щым подая́ проще́ние, я́ко Бо́г Ще́др и Человеколю́бец.
Сти́х: Имене́ ра́ди Твоего́ потерпе́х Тя́ Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
И́маши по естеству́ я́ко Бо́г, утро́бу щедро́т, и ми́лости и благосты́ни: те́мже мо́лим Тя́, Христе́ Спа́се на́ш, и припа́дающе зове́м, при́сно ти́ вопию́ще: да́руй рабо́м Твои́м прегреше́ний мно́гих разреше́ние и проще́ние все́х, и́хже согреши́хом вси́, я́ко Бо́г Ще́др и Человеколю́бец.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Спасти́ хотя́ Спа́се все́х, я́ко Бо́г, и́хже ра́ди вочелове́чився, и яви́лся еси́ челове́к, спаси́ на́с покланя́ющихся твои́м за́поведем. Не прише́л бо еси́, Человеколю́бче, пра́ведники спасти́: но и́же в прегреше́ниих окова́нных на́с мно́гими грехи́, разреши́ти благода́тию креще́ния Боже́ственнаго, я́ко Бо́г Ще́др и Человеколю́бец.
Та́же стихи́ры мине́и.
А́ще не́сть мине́и, и́ны стихи́ры святы́м небе́сным безпло́тным А́нгелом, гла́с и подо́бен то́йже:
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Престо́ли, Херуви́ми и Серафи́ми: госпо́дьствия же и си́лы, и вла́сти честны́я: А́нгели, Арха́нгели и Нача́ла с ни́ми: те́х нетле́нное естество́ соста́вльшему: пе́снь непреста́нную согла́сно пою́т, еди́но в Тро́ице существо́ вся́ науча́юще чести́, сра́слено, единоче́стно и сопресто́льно.
Сти́х: Хвали́те Го́спода вси́ язы́цы, похвали́те его́ вси́ лю́дие.
Пе́рвии невеще́ственных ли́цы, богонача́льствия зари́, нехода́тайственными сия́ньми подъе́млюще, по чи́ну и́х про́чым преподава́ют Боже́ственныя све́тлости: и прино́сят на́м сия́ любо́вным зако́ном, по достоя́нию та́кожде, к серде́чней кому́ждо чистоте́ с прилежа́нием.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Горе́ к высоте́, души́ горе́ серде́чное о́ко, и у́мная стремле́ния, любо́вию Боже́ственною иму́ще, в душа́х свои́х простира́ем всегда́: я́ко да и́же отту́ду луча́ми облиста́еми, убе́гнем тьмы́ страсте́й, ча́юще со а́нгелы предста́ти стра́шному престо́лу Зижди́теля, и преобрази́тися от све́та во све́т.
Сла́ва, и ны́не, Богоро́дичен: Мно́жество А́нгел Сы́на Твоего́, Пречи́стая, воспева́ют трисвяты́ми гла́сы, я́ко престо́л Тя́ того́ су́щую огнезра́чен, и пала́ту одушевле́нную, мо́ст Боже́ственный, и́же от земли́ преводя́щи всегда́ к нему́: ра́дуйся обра́дованная, вопию́ще Ти́ согла́сно со Арха́нгелом Гаврии́лом, я́ко ро́ждшей исто́чника ра́дости.
Та́же: Све́те ти́хий: Проки́мен: Се́ ны́не благослови́те Го́спода вси́ раби́ Госпо́дни: И Сподо́би Го́споди:
На стихо́вне стихи́ры умили́тельны, гла́с 2:
Согреши́х Ти́, Христе́ Спа́се, я́ко блу́дный сы́н: приими́ мя, Отче, ка́ющася и поми́луй мя́, Бо́же.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Вопию́ Ти, Христе́ Спа́се, мытаре́вым гла́сом: очи́сти мя́ я́коже о́наго, и поми́луй мя́, Бо́же.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
И́же земны́я сла́дости не возлю́бльше страстоте́рпцы, небе́сным благи́м сподо́бишася, и а́нгелом согра́ждане бы́ша: Го́споди, моли́твами и́х поми́луй, и спаси́ на́с.
Сла́ва, и ны́не, Богоро́дичен: Ра́дуйся, Мари́е Богоро́дице, хра́ме неразруши́мый, па́че же святы́й, я́коже вопие́т проро́к: свя́т хра́м Тво́й, ди́вен в пра́вде.
Та́же, Ны́не отпуща́еши: Трисвято́е. По О́тче на́ш: тропа́рь свято́му. Сла́ва, и ны́не, Богоро́дичен, по гла́су тропаря́. Ектениа́ и отпу́ст.
В неде́лю на повече́рии 
кано́н похва́льный пресвяте́й Богоро́дице. Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, препросла́вленный Госпо́дь, сла́вно бо просла́вися.
Вообра́жься из Тебе́ по на́м, Со́лнце невече́рнее, Тя́ слове́сное Не́бо, и светле́йшее, я́вственне показа́. Те́мже мя́ изба́ви стра́стнаго смра́да: я́ко да воспою́ любо́вию Тя́, Еди́ну Ма́терь Де́ву.
Клещу́ мы́сленный Угль носи́вшую, и челове́ческое естество́ очи́стившую, молю́ Тя, Влады́чице: мно́гих мои́х прегреше́ний скве́рну омы́й, и от оскверня́ющих страсте́й изба́ви мя́ моли́твами Твои́ми.
Сла́ва: И́же исто́чник ми́лости Христа́, Пречи́стая ро́ждши, и Еде́м челове́ком отве́рзши, две́ри отве́рзи ми́ ми́лости Твоея́, Богоро́дице, и да́руй согреше́ний проще́ние, Влады́чице ми́ру.
И ны́не: Мои́х прегреше́ний плени́цы расто́ргни, Влады́чице, Твоего́ Сы́на и Бо́га моля́щи, и томя́щий мя́ гре́х низложи́, Присноде́во: я́ко да воспою́ Тя всегда́, Пренепоро́чная, спаса́ем.
ПЕ́СНЬ 3
Ирмо́с: На ка́мени мя́ ве́ры утверди́в, разшири́л еси́ уста́ моя́ на враги́ моя́, возвесели́ бо ся ду́х мо́й внегда́ пе́ти: не́сть свя́т, я́коже Бо́г на́ш, и не́сть пра́ведн па́че Тебе́, Го́споди.
Мглу́ страсте́й мои́х и омраче́ние отжени́, заря́ми моли́тв Твои́х, и просвети́ мя, Пречи́стая Влады́чице, ро́ждшая возсия́вшаго пре́жде денни́цы Христа́, от со́лнца Со́лнце незаходи́мое.
Возста́вила еси́, Пречи́стая, Твои́м Рождество́м, ски́нию па́дшую и сокруше́нную, Дави́да Твоего́ пра́отца: те́мже возста́ви, Богоро́дице, и мене́ раба́ Твоего́, сокруше́наго страстьми́ и прегреше́нии.
Сла́ва: Прогоня́ющее ору́жие грехи́ и стра́сти души́ моея́ бу́ди, Де́во: и покажи́ мя я́коже други́й ра́й, безнаве́тен и соблюде́н Тобо́ю и принося́щ цве́ты Ду́ха.
И ны́не: Просте́рши ру́ку благоутро́бия, приими́ мя, Богороди́тельнице: и вся́каго исхити́ осужде́ния к Тебе́ прибега́ющаго, и Тебе́ припа́дающа, и призыва́ющаго Твою́ по́мощь.
ПЕ́СНЬ 4
Ирмо́с: Пою́ Тя, слу́хом бо, Го́споди услы́шах и ужасо́хся: до мене́ бо и́деши, мене́ ища́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Ква́с челове́ческаго естества́, нескве́рный и святы́й, от него́же прие́м те́сто, созда́ его́ Зижди́тель: и мне́ страсте́й скве́рну омы́й, и ка́л прегреше́ний мои́х очи́сти.
Лечьбо́ю моли́тв Твои́х, Влады́чице, и пла́стырем, и ма́слом, души́ моея́ стру́пы, и я́звы грехо́вныя ны́не исцели́, Чи́стая, я́ко ро́ждши Богонача́льную Цельбу́ естества́.
Сла́ва: Плени́цу страсте́й мои́х разреши́, Влады́чице, и вери́ги грехо́в мои́х расто́ргни ору́жием моли́тв Твои́х, Христа́ ро́ждшая, подаю́щаго избавле́ние свя́занным во а́де.
И ны́не: Стра́сти души́ моея́ исцели́, омрачи́вшыя мя́ преокая́нне: и по́мысл просвети́, дале́че отгоня́ющи, Чи́стая, тьмы́ бесо́в оскорбля́ющих мя́ и по вся́ дни́ се́ти простира́ющих мне́.
ПЕ́СНЬ 5
Ирмо́с: Просвеще́ние во тьме́ лежа́щих, спасе́ние отча́янных, Христе́ Спа́се мо́й, к Тебе́ у́тренюю, Царю́ ми́ра, просвети́ мя сия́нием Твои́м: ино́го бо ра́зве Тебе́ Бо́га не зна́ю.
От кля́твы дре́вния ми́р я́ко изба́вила еси́, Влады́чице, ми́ру благослове́ние Христа́ ро́ждшая: помышле́ний безме́стных изба́ви мя́, и вся́кия печа́ли, Еди́на бо еси́ ве́рных ра́дование.
Окружа́ет души́ моея́ гра́д бесо́вский по́лк, и разплени́ти зело́ покуша́ется: пресла́вная Влады́чице, гра́де все́х Царя́, огради́ мя сто́лпными стена́ми, Твои́ми моли́твами, и спаси́.
Сла́ва: Бу́ря люта́ развраще́ний, духо́в лука́вствия, мою́ мы́сль смуща́ет: предвари́ ско́ро, и ути́ши сию́ ро́ждшая вся́кия тва́ри Еди́наго Ко́рмчия, Христа́ всеси́льнаго.
И ны́не: Возсия́й ми́ све́т покая́ния, Богороди́тельнице, во тьме́ поги́бельней затворе́нному: да́руй ру́ку по́мощи лежа́щему, и Твои́ми моли́твами воздви́гни мя́, Чи́стая, твори́ти Бо́жия оправда́ния.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Я́ко Жи́знь ве́чную ро́ждши, Пречи́стая, от те́ла души́ мое́й исходя́щей, сме́рть Твои́ми моли́твами умертви́.
Ло́вит искуша́я мя́ зми́й человеконенави́стный: сего́ упраздни́, Влады́чице, я́ко ро́ждши главы́ Сокру́шшаго змие́в.
Сла́ва: Стропо́тныя стези́ ше́ствовавшаго к пра́вей стези́ наста́ви, Я́же Пу́ть жи́зни ро́ждшая, Христа́ Бо́га на́шего.
И ны́не: Души́ моея́ стра́сти исцели́, и печа́ли недоуме́ние победи́, Я́же Бо́га ро́ждшая на спасе́ние челове́ком, Пречи́стая.
Та́же, Го́споди поми́луй, три́жды. Сла́ва, и ны́не:
Седа́лен, подо́бен. Гла́с 2:
Милосе́рдия су́щи исто́чник, ми́лости сподо́би на́с, Богоро́дице, при́зри на лю́ди согреши́вшыя, яви́ я́ко при́сно си́лу Твою́: на Тя́ бо упова́юще, ра́дуйся, вопие́м Ти́, я́коже иногда́ Гаврии́л безпло́тных Архистрати́г.
ПЕ́СНЬ 7
Ирмо́с: Те́лу злато́му прему́дрыя де́ти не послужи́ша, и в пла́мень са́ми поидо́ша, и бо́ги и́х обруга́ша, среди́ пла́мене возопи́ша, и ороси́ я́ а́нгел: услы́шася уже́ у́ст ва́ших моли́тва.
Смуща́ет ми́ у́м, и коле́блет ду́шу волна́ страсте́й: но ро́ждшая, мо́ре волну́ющееся повеле́нием Боже́ственным Обуздава́ющаго, Де́во, к тишине́ преложи́ безстра́стия, и плотско́е уста́ви смуще́ние.
Тя́ две́рь ве́дый мы́сленнаго Восто́ка, с Небесе́ я́вльшуюся, вни́ти в Небеса́ Тобо́ю, Де́во, ра́б Тво́й молю́ся: те́мже приими́ мя, Влады́чице, и све́том наста́ви.
Сла́ва: На Кресте́ Христо́с Сы́н Тво́й распе́нся во́лею, нача́ла тьмы́ посрами́, и сме́ртную разруши́ тлетво́рную си́лу: И́мже, Влады́чице Пречи́стая, стра́стное мое́ пло́ти мудрова́ние умертви́.
И ны́не: Не преста́й, Чи́стая, моля́щи от Тебе́ ро́ждшагося Бо́га, о и́же ве́рою притека́ющих к Тебе́, и прося́щих избавле́ния, Еди́на засту́пнице ми́ру, отча́янным наде́жда и заступле́ние, обурева́емым в лю́тых при́сно по́мощь.
ПЕ́СНЬ 8
Ирмо́с: О подо́бии зла́те небре́гше треблаже́нии ю́ноши, неизме́нный и живы́й Бо́жий о́браз ви́девше, среди́ огня́ воспева́ху: осуществова́нная да пое́т Го́спода вся́ тва́рь, и превозно́сит во вся́ ве́ки.
Богоде́ланная ски́ние, су́щая Свята́го святы́х, показа́вшаго дре́вния ски́нии о́браз, Архиере́а вели́ка вну́трь иму́щи, мое́ се́рдце, Де́во, яви́ Вы́шняго, и все́х Царя́ Христа́ ски́нию свя́ту.
Боже́ственный Ковче́г носи́вши и Скрижа́ли Заве́та, неопи́саннаго Сы́на Твоего́ Христа́, Де́во, Сло́во Бо́жие Пречи́стое, Сему́ написа́тися, я́коже на дсце́ души́ моея́ сотвори́ пе́рстом Бо́жиим, Твои́ми моли́твами.
Сла́ва: Усече́ся от Твои́х ложе́сн, Пренепоро́чная Влады́чице, я́ко от горы́ честны́й Ка́мень, и столпы́ вся́кия пре́лести, я́ко Вседержи́тель Еди́н Всеси́льный сокруши́: И́мже ны́не о́бразы страсте́м потреби́ души́ моея́, мы́сленных вра́г сокруши́вши че́люсти.
И ны́не: Вода́ми живо́тными, изсо́хшее мое́ се́рдце грехо́вным пла́менем, Ты́ напо́й, Де́во Богоро́дице, во умиле́нии всегда́ соблюда́ющи мя́, со стра́хом пою́ща: да пое́т Го́спода вся́ тва́рь, и превозно́сит Его́ во ве́ки.
ПЕ́СНЬ 9
Ирмо́с: Я́же пре́жде со́лнца свети́льника Бо́га возсия́вшаго, пло́тски к на́м прише́дшаго, из боку́ Деви́чу неизрече́нно воплоти́вшая, благослове́нная Всечи́стая, Тя́, Богоро́дице, велича́ем.
Пра́вды со́лнце чи́стая, Христа́ возсия́ла еси́, и не́бо показа́ся пресве́тло, и́мже но́щь страсте́й мои́х, Твои́ми моли́твами разори́, и ду́шу мою́ просвети́, и се́рдце мое́ озари́ и уясни́.
Суди́, Богоро́дице, и препри́ лю́таго моего́ сопоста́та, и от того́ мя оскорбле́ния изба́ви: Судию́ бо Блага́го и Пра́веднаго родила́ еси́, И́же в не́дрех Божества́ Осуди́вшаго сме́рть.
Сла́ва: И́же безпло́тных существа́ я́ко Бо́г составле́й, из Тебе́, Де́во Отрокови́це, воплоти́ся. Те́мже изба́ви мя́ плотска́го страсте́й обстоя́ния и плотска́го мудрова́ния, Твоего́ раба́ Твои́ми моли́твами.
И ны́не: Разруши́ла еси́ Е́вину печа́ль, Ада́ма Но́ваго ро́ждши, пре́жде Ада́мово естество́ Созда́вшаго. Те́мже разреши́ и мои́х прегреше́ний рукописа́ние, напа́стей и скорбе́й и страсте́й мя́ свобожда́ющи.
Та́же, Досто́йно е́сть: Трисвято́е, и по О́тче на́ш: Тропари́, и про́чее обы́чно, и отпу́ст.
Понедельник 
В понеде́льник у́тра 
по 1-м стихосло́вии седа́льны умили́тельны. Гла́с 2:
Я́ко во́лны морски́я воста́ша на мя́ беззако́ния моя́, и я́ко кора́бль в пучи́не, а́з еди́н погружа́юся согреше́ньми мно́гими: но в ти́хое приста́нище покая́ния наста́ви мя́, Го́споди, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
А́з е́смь дре́во непло́дное, Го́споди, покая́ния плода́ не творя́ отню́д, и посече́ния бою́ся, и огня́ о́наго устраша́юся негаси́маго. Те́мже Тя́ молю́: пре́жде о́ныя беды́ обрати́ и спаси́ мя.
Сла́ва, и ны́не, Богоро́дичен: Милосе́рдия су́щи исто́чник, ми́лости сподо́би на́с, Богоро́дице, при́зри на лю́ди согреши́вшыя, яви́ я́ко при́сно си́лу Твою́: на Тя́ бо упова́юще, ра́дуйся, вопие́м Ти́, я́коже иногда́ Гаврии́л, безпло́тных Архистрати́г.
По 2-м стихосло́вии седа́льны, гла́с 2:
Поми́луй мя́, рече́ Дави́д: и а́з Тебе́ зову́: согреши́х, Спа́се, моя́ грехи́ покая́нием очи́сти, и поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Поми́луй мя́ Бо́же, поми́луй мя́, о двою́ греху́ Дави́д пла́кашеся, а́з же о тьма́х прегреше́ний вопию́ Ти: о́н посте́лю слеза́ми омака́ше, а́з же ка́пли ни еди́ныя притяжа́х. Отчаява́юся и молю́: поми́луй мя́, Бо́же, по вели́цей ми́лости Твое́й.
Сти́х: Ди́вен Бо́г во святы́х Свои́х, Бо́г Изра́илев.
Тебе́ одева́ющаго не́бо о́блаки, иму́ще святи́и одея́ние, в ми́ре му́ки от беззако́нник претерпе́ша, и ле́сть и́дольскую упраздни́ша. Те́х моли́твами и на́с свободи́ от неви́димаго врага́, Спа́се, и спаси́ на́с.
Сла́ва, и ны́не, Богоро́дичен: Тебе́ велича́ем, Богоро́дице, вопию́ще: ра́дуйся, незаходи́маго све́та о́блаче, сего́ носи́вши в не́дрех Твои́х, сла́вы Го́спода.
По 3-м стихосло́вии, седа́льны, гла́с 2:
Подо́бен: Милосе́рдия су́щи:
В неве́дении и ра́зуме согреша́я, в нощи́ и во дни́, Тебе́, Христе́, прогне́ваю, еди́н на земли́ беззако́нии мои́ми: еди́не благи́й безгре́шне, обрати́ и спаси́ мя мольба́ми А́нгел Твои́х, прише́дый милосе́рдием гре́шныя призва́ти на покая́ние.
Безпло́тных пресвяти́и ли́цы, мо́лят Тя́, Бо́га блага́го и Влады́ку, пощади́ти на́с в ча́с осужде́ния, и изба́вити на́с го́рькаго муче́ния, бесо́вския зло́бы, и страсте́й омраче́ния, и вся́каго преще́ния, прибега́ющих любо́вию к покро́ву ва́шему.
Сла́ва, и ны́не, Богоро́дичен: Богоро́дице безневе́стная чи́стая, я́же без се́мене ро́ждшая все́х Влады́ку, того́ со А́нгелы моли́, изба́витися на́м от вся́каго недоуме́ния, и да́ти умиле́ние и све́т душа́м на́шым, и согреше́ний очище́ние, я́же еди́на вско́ре заступа́ющи.
Кано́н умиле́ния, ко Го́споду на́шему Иису́су Христу́, и святы́м его́ му́чеником. [Его́же краегране́сие си́це: Ту́чу да́ждь ми́ сле́з, Бо́жий сло́ве.] Творе́ние Ио́сифово. Гла́с 2.
ПЕ́СНЬ 1
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты Еги́петския, я́ко просла́вися.
Вопло́щься Сло́ве, и не прише́д пра́ведники, я́коже ре́кл еси́, но гре́шники призва́ти на покая́ние, мно́го согреши́вша приими́ и спаси́ мя.
Еди́н а́з грехо́м порабоще́н е́смь, еди́н а́з страсте́м две́ри отверзо́х: Благопремени́телю Еди́не, обрати́в мя́, спаси́ милосе́рдием Твои́м.
Му́ченичен: На суди́щи Твое́м, Го́споди, венцы́ нося́ще предстоя́т страстоно́сцы, лука́ваго победи́вше де́рзость, и безсме́ртием обогати́вшеся.
Му́ченичен: Струи́ на́м исцеле́ний источа́юще страстоте́рпцы, всегда́ тече́ния пло́ти на́шея стра́сти изсуша́ют, си́лою Боже́ственнаго Ду́ха.
Богоро́дичен: Я́же исто́чник безстра́стия ро́ждшая, уя́звенаго мя́ страстьми́, Отрокови́це, исцели́, и огня́ ве́чнаго исхити́ мя, Еди́на Богоблагода́тная.
Други́й кано́н святы́м небе́сным безпло́тным а́нгелом, [его́же краегране́сие: Пою́ хвалу́ ли́ку а́нгельскому.] Творе́ние Феофа́ново. Гла́с 2.
ПЕ́СНЬ 1
Ирмо́с: Нетре́ну, необы́чну, немо́кренно морску́ю ше́ствовав стезю́, избра́нный вопия́ше Изра́иль: Го́сподеви пои́м, я́ко просла́вися.
У́глие богоно́сное, заре́ю разже́гшееся Твоего́ существа́, безпло́тныя яви́л еси́ ли́ки, Тебе́, Христе́, сла́вящыя, я́ко всеси́льна.
Си́лу нетле́ния, и сла́ву стяжа́вше безсме́ртия дарова́нную А́нгели, Христе́, е́же к Тебе́ приближе́нием просвеща́ются.
Яви́шася светоно́сцы, и́же невеще́ственную показу́юще, и по естеству́ образми́ А́нгели, Христе́, чу́вственне вообразу́ющии чистоту́.
Богоро́дичен: Чи́ни а́нгельстии рождеству́ Твоему́, Де́во, е́же па́че естества́, слу́жат ра́дующеся, Чи́стая: си́х бо родила́ еси́ Бо́га и Го́спода.
ПЕ́СНЬ 3
Ирмо́с: Утверди́ на́с в Тебе́, Го́споди, Дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
И́же во чре́во, Христе́, вше́дый нетле́нное, истле́вшую страстьми́ ду́шу мою́ покая́нием обнови́, и све́та присносу́щнаго яви́ испо́лнену.
Послу́шах врага́ прогне́вающаго, и вся́к гре́х соверши́х, и безу́мно прогне́вах Тебе́, Человеколю́бче, еди́наго долготерпели́ваго.
Му́ченичен: Кресто́м огражде́ни непобеди́мии ору́жницы, и му́ченицы Спа́совы, я́коже сте́ны разори́ша о Бо́зе до́блественно, ле́стная утверже́ния.
Му́ченичен: Си́лою Боже́ственною, немощно́е ва́ше укре́пльше, до́блии страстоте́рпцы, кре́пость борца́ всеконе́чней па́губе преда́сте.
Богоро́дичен: Мари́е, злата́я кади́льнице, страсте́й мои́х воню́ отжени́, и утверди́ мя коле́блемаго прило́гми .
И́н
Ирмо́с: Лу́к сокруши́ся си́льных держа́вою Твое́ю Христе́, и си́лою немощству́ющии препоя́сашася.
И́же естество́м безсме́ртен Бо́г, прему́дре содева́я благода́тию, во́инства безсме́ртная явля́ет.
Ны́не предстоя́ще жела́нием кра́йним Христу́ спасти́ся все́м на́м, А́нгели, моли́теся.
Богоро́дичен: Нача́ло подле́тно прие́м изве́стно из Тебе́, и́же ле́т соде́тель, Ма́ти Присноде́во.
ПЕ́СНЬ 4
Ирмо́с: Пою́ Тя, слу́хом бо, Го́споди, услы́шах, и ужасо́хся, до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
В ка́л грехо́вный впа́д, и вы́шнее благообра́зие погуби́х, Го́споди, и бою́ся муче́ния. Те́мже покая́ния красото́ю, смире́нную ду́шу мою́ просвети́.
Льсти́выми глаго́лы, льсти́вый от Тебе́ мя укра́д, сне́дь себе́ соде́ла: Бо́же все́х, сего́ зло́бы исхити́ мя, и покая́ния о́бразы призови́ мя.
Му́ченичен: Предава́еми на сне́дь звере́м, и огне́м жго́ми му́ченицы, и одира́еми, и на у́ды раздробля́еми, Христа́ помо́щника иму́ще не отверго́стеся: Того́ приле́жно моли́те, за мя́ окая́ннаго.
Му́ченичен: Еди́ницу чту́ще существо́м, Тро́ицу же ли́цы, Божество́ несозда́нно, созда́ние ника́коже поче́тше вы́, Христо́вы му́ченицы, позна́стеся: сего́ ра́ди му́ки вся́кия претерпе́сте.
Богоро́дичен: Воплоща́ется из чи́стых крове́й Твои́х, и челове́ком соединя́ется во́лею Госпо́дь, Пречи́стая, и прие́млет ка́ющыяся, и́же дре́вле погруже́нныя грехми́, Твои́ми мольба́ми, Чи́стая, при́сно прекланя́ем.
И́н
Ирмо́с: Услы́шах, Го́споди, сла́вное Твое́ смотре́ние, и просла́вих, Человеколю́бче, непостижи́мую Твою́ си́лу.
Моли́твенники привожду́ Ти безпло́тныя: и́хже, Ще́дре, прии́м я́ко благоутро́бен, от грехо́в мя́ изба́ви.
Уму́ приближа́ющеся всевино́вному, у́мове Боже́ственнии очища́еми, просвеща́ются превы́шними ра́зумы.
Боже́ственная украше́ния небе́снаго чинонача́лия, Боже́ственным ду́хом украша́еми, сохраня́еми су́ть непрело́жне.
Богоро́дичен: Разуме́в Тя́ издале́ча, Де́во, Бо́га нося́щую воплоще́нна на руку́ Свое́ю, Иса́иа предвозвести́.
ПЕ́СНЬ 5
Ирмо́с: Све́та Пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́ ино́го Бо́га не зна́ем.
И́же просвети́вый о́чи слепа́го, ослепле́нную ду́шу мою́ просвети́, и бде́ти сию́ укрепи́ в дея́ния блага́я, со́н же ле́ностный до конца́ возненави́дети.
Исцели́, еди́не Спа́се, уя́звленную мою́ ду́шу вои́стинну, я́звою лю́тою греха́ дре́вле в разбо́йники впа́дшему я́звы исцели́вый.
Му́ченичен: Собо́р честны́х страда́лец, собо́р беззако́нных гони́телей посрами́ многови́дныя боле́зни претерпе́: и ны́не со свяще́нными собо́ры а́нгельскими при́сно ра́дуется.
Му́ченичен: Зве́зды многосве́тлыя, зари́ терпе́ния испуща́юще, и ве́рных ду́шы Ду́хом Боже́ственным просвеща́юще, пресве́тлии яви́шася му́ченицы.
Богоро́дичен: Но́во я́ко Младя́ на́м Предве́чнаго Сы́на родила́ еси́, во двою́ хоте́нию и дея́нию су́ща сугу́ба, я́ко Челове́ка вку́пе же и Бо́га, Всепе́тая.
И́н
Ирмо́с: Угль Иса́ии проявле́йся, Со́лнце из де́вственныя утро́бы возсия́, во тьме́ заблу́ждшым, богоразу́мия просвеще́ние да́руя.
Боже́ственнаго богонача́лия бли́з сия́юще, Херуви́ми и Серафи́ми, Све́тлостию, со Престо́лы превзя́тыми, богоподо́бно про́чая просвеща́ют. [Два́жды.]
Я́ко всего́ светоли́тия пода́телю, зерца́ла светови́дная сло́ве Бо́жий, приве́л еси́ Твою́ зарю́ с весе́лием и ра́зумом неукло́нным прие́млющая.
Богоро́дичен: Ра́дость Тебе́, и́же пра́отцем се́тование разреша́ющую, Гаврии́л свяще́нный Арха́нгел, с Небесе́ слете́в благовествова́ше, Чи́стая Богоневе́сто.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Низпадо́хся зло́бою змии́ною, и на одре́ отча́яния лежу́: и́же разсла́бленныя глаго́лом воздви́гнувый, Христе́, и мене́ воздви́гни.
Ве́ема ве́тры змии́ными, и потопля́ема всегда́ волна́ми грехо́вными, спаси́ мя, я́коже Петра́, Человеколю́бче Го́споди.
Му́ченичен: Премину́вше преде́лы естества́, я́же па́че естества́ му́ки претерпе́сте: сего́ ра́ди па́че ума́ благи́х сподо́бистеся, му́ченицы.
Му́ченичен: Я́ко до́брии, я́ко кра́снии, я́ко честни́и, добротво́рному и кра́сному сочета́стеся, о на́с всегда́ моля́щеся, пресла́внии му́ченицы.
Богоро́дичен: От все́х родо́в творе́ц избра́ Тебе́, Всенепоро́чная, добро́ту Иа́ковлю, Ю́же возлюби́, и из Тебе́ возсия́в яви́ся.
И́н
Ирмо́с: Гла́с глаго́л моле́бных от боле́зненныя, Влады́ко, души́ услы́шав, от лю́тых мя́ изба́ви: Еди́н бо еси́ на́шего спасе́ния вино́вен.
Боже́ственная места́ сла́вы Твоея́, нача́льнаго све́та Влады́ко Христе́, светоблиста́нными разже́гшеся сия́ньми, заре́ю светови́дне ве́чно пребыва́ют. [Два́жды.]
Си́лою Боже́ственною укрепля́еми, Серафи́ми зову́ще гла́сы немо́лчными, пе́ние трисвято́е, почита́ти возво́дят на́с естество́ триипоста́сное.
Богоро́дичен: Кля́тся, я́коже рече́ Госпо́дь, и́стиною дре́вле Дави́ду, из чре́ва Твоего́ проше́д испо́лни: родила́ бо еси́ Отрокови́це, не́бом и земле́ю ца́рствующаго.
ПЕ́СНЬ 7
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния, посреде́ же огня́ вве́ржени, ороша́еми поя́ху: благослове́н еси́, Бо́же оте́ц на́ших.
У́мным развраще́нием и бесо́вскими прило́ги вся́каго студа́ испо́лнихся, дале́че бы́х за́поведей Твои́х, я́коже блу́дный. Ны́не же обраща́яся зову́: согреши́х я́коже Он, не возгнуша́йся мене́, Иису́се, воплоще́йся мене́ ра́ди.
Бо́же вся́ческих, ниневи́тяны запреще́ния ражда́ющаго сме́рть, пока́явшыяся дре́вле спа́сл еси́: та́кожде, Еди́не Человеколю́бче, премно́гим блудо́м оскверне́нное се́рдце мое́, ны́не обраща́ющееся, лю́тых изба́ви му́к.
Му́ченичен: Уязви́ся лю́те, уязви́ти восхоте́вый ва́с злоде́й, богоблаже́ннии Боже́ственнии му́ченицы, и неисце́лен пребы́сть, все́м же ве́рным исцеле́ние я́звы ва́шя яви́шася, уя́звленым прило́гом ве́тхаго запина́теля.
Му́ченичен: Ни звере́й лю́тых, ни мучи́телей преще́ния, ни огня́, ни ра́н, ни меча́ секу́щаго, ни разжже́нных убоя́стеся сосу́д, но я́коже в чужди́х телесе́х вся́ претерпе́сте великому́ченицы: сего́ ра́ди венча́ни бы́сте.
Богоро́дичен: Невеще́ственнаго Све́та жили́ще чре́во Твое́ бы́сть, Пречи́стая Богоневе́сто Отрокови́це, све́тлостьми Боже́ственнаго ра́зума безбо́жие отгна́вшаго, Его́же пою́ще зове́м: благослове́н Бо́г оте́ц на́ших.
И́н
Ирмо́с: Вети́и яви́шася о́троцы, любому́дрейшии дре́вле, от богоприя́тныя бо души́, богосло́вяще устна́ми поя́ху: Пребоже́ственный отце́в и на́ш Бо́же, благослове́н еси́.
О́крест престо́ла неизрече́нныя Твоея́ сла́вы, лику́юще при́сно небе́снии у́мове, немо́лчными устна́ми воспева́ют: Пребоже́ственный отце́в и на́ш Бо́же, благослове́н еси́. [Два́жды.]
Егда́ ви́деша Тя́ а́нгельстии чи́ни на небеса́ с пло́тию возноси́ма, врата́ небе́сная отверзо́ша Ти́, пою́ще: Пребоже́ственный отце́в и на́ш Бо́же, благослове́н еси́.
Богоро́дичен: Зако́на Тя́ нача́ток и проро́ков отрокови́це Гаврии́л показу́я вопия́ше: се́ Ты́ ражда́еши еди́на Всепе́тая, Пребоже́ственнаго отце́м и на́м Бо́га благослове́ннаго.
ПЕ́СНЬ 8
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Подпадо́х лука́вому, и козньми́ его́ порабоще́н бы́х, и зря́ мя льсти́вый в небреже́нии мно́зе, хва́лится: сего́ мя́ исхити́, и́же заблу́ждшым обраще́ние, Ще́дре.
Разреши́ мя нереши́мыми у́зами страсте́й содержи́ма теле́сными, и́же нереши́мыя разреши́вый от ве́чных у́з, и тещи́ к стезя́м напра́ви спаси́тельным, Христе́ Спа́се ми́ра.
Му́ченичен: И́же страсте́м соде́телие, на мне́ смире́ннем всю́ зло́бу созида́ша вои́стинну: но и́же страсте́м Христо́вым я́ко вои́стинну подо́бницы, блаже́ннии му́ченицы, сего́ изба́вити мя́ врежде́ния.
Му́ченичен: Коле́на не прекло́нше истука́нным, в пе́щь ра́н я́коже о́троцы вве́ржени бы́сте дре́вле, и росо́ю Боже́ственною я́вльшеся неопа́льни пребы́сте, прехва́льнии му́ченицы, пою́ще Христа́ во ве́ки.
Богоро́дичен: Изнемо́гшую мно́гими прило́гми лука́ваго, окая́нную мою́ ду́шу, Богороди́тельнице, целе́бными Твои́ми мольба́ми, Де́во, здра́ву соде́лай, да Тя́ сла́влю во вся́ ве́ки.
И́н
Ирмо́с: О подо́бии зла́те небре́гше треблаже́ннии ю́ноши, неизме́нный и живы́й Бо́жий о́браз ви́девше, среди́ огня́ воспева́ху: осуществова́нная да пое́т Го́спода вся́ тва́рь, и превозно́сит во вся́ ве́ки.
Подо́бия Твоея́ бла́гости соста́вил еси́ А́нгелы, за́поведи Твоя́ кре́постию соверша́ющыя, Сло́ве, и споспешеству́ющыя все́м ве́рным зва́ти: осуществова́нная да пое́т Го́спода вся́ тва́рь, и превозно́сит во вся́ ве́ки.
Боже́ственными доброде́тельми небе́сное украси́л еси́ житие́, святы́х А́нгел священнонача́лие, просвеща́я си́х Тебе́, Христе́, вопию́щих: осуществова́нная да пое́т Го́спода вся́ тва́рь, и превозно́сит во вся́ ве́ки.
Ра́дующеся све́тло, воспои́м Боже́ственное пе́ние безпло́тных неоску́дне, и Влады́ку богосло́вяще, пе́снь с ни́ми возопии́м: осуществова́нная да пое́т Го́спода вся́ тва́рь, и превозно́сит во вся́ ве́ки.
Богоро́дичен: Пра́вость, я́же му́дре вся́ пра́вящая, возлюби́ досто́йно Тя́ пренепоро́чную и пречи́стую Де́ву несказа́нно, Пресвята́я Богоро́дице, в Тя́ все́льшаяся, ю́же славосло́вим, да пое́т Го́спода вся́ тва́рь, и превозно́сит во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: От Бо́га Бо́га Сло́ва, неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от Святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Се́ вре́мя де́лания, что́ спи́ши без ума́, душе́, во уны́нии глубо́це? Воста́ни, слеза́ми просвети́ свещу́ твою́. Потщи́ся, приближа́ется Жени́х душа́м: не укосни́, да не оста́нешися Боже́ственных двере́й внеу́ду.
О, ко́ль стра́шное Твое́ суди́ще, явля́ющее вся́ко дея́ние на́го пред А́нгелы и челове́ки! О, ко́ль лю́тое изрече́ние, е́же согре́шшым хо́щеши да́ти! От него́же изба́ви мя́, Христе́, пре́жде конца́, подая́ ми обраще́ния сле́зы.
Му́ченичен: Зна́менавшеся Боже́ственною Агнца и Па́стыря кро́вию, сла́внии Боже́ственнии страда́льцы, закала́еми ра́довахуся, я́коже незло́бивии а́гнцы, и ны́не всю́ перворо́дных це́рковь святу́ю, вои́стинну на небесе́х просвеща́ют.
Му́ченичен: Со́лнечных сия́ний, я́ко свети́льницы я́вльшеся, луча́ми страда́ний ва́ших вся́ку ду́шу озаря́ете, и вся́ку тьму́ пре́лести отгоня́ете, до́блии страда́льцы: сего́ ра́ди досто́йно ве́рою блажи́ми есте́.
Богоро́дичен: Пощади́ мя, Го́споди, пощади́, егда́ хо́щеши суди́ти, и не осуди́ мене́ во о́гнь, ни я́ростию Твое́ю обличи́ мене́: мо́лит Тя́ Де́ва, я́же Тебе́, Христе́, ро́ждшая, и А́нгел мно́жество, и му́ченик сосло́вие.
И́н
Ирмо́с: Ве́сь еси́ жела́ние, ве́сь сла́дость, Сло́ве Бо́жий, Де́вы Сы́не, Бо́же бого́в, Го́споди, святы́х Пресвяты́й. Те́м Тя́ вси́ с Ро́ждшею велича́ем.
Белообразу́юще яви́шася а́нгели светообра́зно, Боже́ственным ученико́м Твои́м пове́дающе Твое́ второ́е прише́ствие, Христе́: с ни́миже Тя́ вси́ богосло́вяще велича́ем. [Два́жды.]
Я́ко благоде́тель вся́каго естества́ слове́снаго, твори́ши пе́рвей си́ зари́ втору́ю све́тлость, кра́йния ра́ди бла́гости: те́мже Тя́ вси́ благодаря́ще велича́ем.
Богоро́дичен: Разуме́в Твое́, Пречи́стая, светообра́зное де́вство, и уди́влься, ра́дость Тебе́ принесе́ Боже́ственный архистрати́г: те́мже Тя́ вси́ я́ко Богоро́дицу велича́ем.
Та́же, Досто́йно е́сть: И покло́н, и ектениа́ и свети́лен, и про́чее обы́чно.
На стихо́вне стихи́ры умили́тельны, гла́с 2:
Соде́янных мно́ю лю́тых помышля́я безме́стная, к Твои́м прибега́ю щедро́там, мытаря́ подража́я, и блудни́цу слези́вшую и блу́днаго сы́на: те́мже и припа́даю Ти́, Ми́лостиве, пре́жде да́же не осу́диши мя́, пощади́ мя, Бо́же, и поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Беззако́ния моя́ пре́зри, Го́споди, от Де́вы рожде́йся, и се́рдце мое́ очи́сти, хра́м сие́ творя́ свято́му Твоему́ Ду́ху. Не отри́ни мене́ от Твоего́ лица́, безме́рную име́яй ве́лию ми́лость.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
По Христе́ пострада́вше да́же до сме́рти, о страстоте́рпцы му́ченицы, ду́шы бо и́мате на небесе́х в руце́ Бо́жией, и по ми́ру всему́ почита́еми су́ть ва́шя мо́щи. Свяще́нницы покланя́ются и лю́дие вси́, ра́дующеся, согла́сно вопие́м: со́н че́стен пред Го́сподем сме́рть преподо́бных Его́.
Сла́ва, и ны́не, Богоро́дичен: На Тя́ упова́ние, Богоро́дице, возложи́хом, ча́яния да не отпаде́м, спаси́ на́с от бе́д, Помо́щнице недоуме́емым, и сопроти́вных сове́ты разори́: Ты́ бо еси́ на́ше спасе́ние, Благослове́нная.
Та́же, Бла́го е́сть испове́датися Го́сподеви: И трисвято́е. По О́тче на́ш: тропа́рь и ектениа́. Та́же ча́с 1-й, псалмы́ обы́чныя, и отпу́ст.
В понеде́льник блаже́нны, гла́с 2: 
Гла́с Ти́ прино́сим разбо́йничь, и мо́лимся: помяни́ на́с, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Спаси́ мя, Го́споди Бо́же, и о́бщника сотвори́ ча́сти от души́ возлю́бльшым Тя́.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
Вся́ небе́сная во́инства со стра́хом слу́жат Ти́ я́ко Бо́гу: и́хже моли́твами спаси́ на́с.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Ору́жием ве́ры страда́льцы, победи́сте полки́ вра́жия, и принесе́ни бы́сте к Бо́гу.
Сла́ва: Почита́ют чи́ни у́мнии, с челове́ческим ро́дом, Тро́ицу про́сту, еди́наго же существа́ Божество́.
И ны́не: Пречи́стая Влады́чице, я́же Бо́га без се́мене ро́ждшая, того́ моли́ спасти́ся на́м.
В понеде́льник ве́чера 
на Го́споди воззва́х, стихи́ры гла́с 2:
Подо́бен: Егда́ от Дре́ва:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Еди́не безгре́шне Христе́, Еди́не незло́бивый, Еди́не Исто́чниче бла́гости, ви́ждь мое́ стесне́ние, ви́ждь ско́рбь мою́: и я́звы стру́п мои́х очи́сти вся́ и ми́лостию Твое́ю спаси́ раба́ Твоего́: я́ко да ле́ности о́блаки дале́че отгна́в, сла́влю Тя́ Преблага́го Спа́са моего́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
При́зри, о душе́ моя́ смире́нная! Ви́ждь твоя́ дела́, ка́я су́ть всескве́рная: ви́ждь Твою́ наготу́, оле и еди́нство! И́бо и́маши разлучи́тися от Бо́га и А́нгелов, и к безконе́чному вмета́тися муче́нию. Воспряни́, воста́ни, потщи́ся, возопи́й: согреши́х, Спа́се, да́ждь ми́ проще́ние, и спаси́ мя.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Те́ло оскверни́х лю́те, растли́х ду́шу и се́рдце помышле́ньми скве́рными: вся́ чу́вства моя́ уязви́х, о́чи оскверни́х, окаля́х ушеса́ словесы́, язы́к оскверни́х, и вся́ име́ю сту́дна. Те́мже Ти́ припа́даяй зову́, Влады́ко Христе́: согреши́х Ти́, согреши́х, прости́, и спаси́ мя.
И́ны стихи́ры Предте́чи, гла́с 2:
Подо́бен: Егда́ от дре́ва:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля о все́х беззако́ний его́.
Потщи́ся, изми́ мя о искуше́ний, сла́вный Госпо́день Предте́че, молю́ся ти́: всу́е бо подвиго́шася на мя́ борю́щии мя́ го́рцыи де́мони, и́щуще восхи́тити ду́шу раба́ твоего́, я́коже пти́цу бе́дную. Не оста́ви мя́ до конца́: да разуме́ют же па́че, Всеблаже́нне, я́ко ты́ мое́ еси́ прибе́жище.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Непло́ды всесвяты́й о́трасль, прозябе́ние кра́сное пусты́нное, ла́стовица кра́сная, слави́й благогла́сный, голуби́це злата́я, непло́дствующую всегда́ окая́нную ду́шу мою́ благопло́дну покажи́ благи́х де́л, я́ко да прозяба́ющи кла́с стори́чествующий, Блаже́нне, Боже́ственную прино́сит ти́ похвалу́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Изба́ви ве́чнаго мя́ огня́, тьмы́ несве́тлыя и ну́жды и вся́кия ско́рби, и вся́каго злострада́ния, вся́каго стесне́ния, молю́ Тя, Предте́че, и покажи́ ча́сти спаса́емых самоосужде́ннаго су́ща прегреше́ньми, Блаже́нне, моли́твами Твои́ми, иде́же святы́х ликова́ния и ра́дость е́сть несказа́нная.
Сла́ва, и ны́не, Богоро́дичен: Ско́рби, лю́тых наведе́ния, стра́сти же разли́чныя обурева́ют смире́нную мою́ ду́шу, Отрокови́це Неискусобра́чная, Ма́ти Христа́ Бо́га, прави́тельница ми́ яви́ся в мо́ри жите́йстем, и належа́щую укроти́ бу́рю к приста́нищем ти́хим покая́ния и прохлажде́ния наставля́ющи, к Боже́ственному покро́ву Твоему́ притека́юща.
Проки́мен дне́, и Сподо́би Го́споди в ве́чер се́й:
На стихо́вне стихи́ры умили́тельны, гла́с 2:
Согреши́х Ти́, Христе́ Спа́се, я́ко блу́дный сы́н: приими́ мя, Отче, ка́ющася, и поми́луй мя́, Бо́же.
Сти́х: К Тебе́ возведо́х о́чи мои́ Живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Вопию́ Ти, Христе́ Спа́се, мытаре́вым гла́сом: очи́сти мя́ я́коже о́наго, и поми́луй мя́, Бо́же.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Святы́м му́чеником моля́щымся о на́с, и Христа́ пою́щым, вся́ка пре́лесть преста́, и челове́ческий ро́д ве́рою спаса́ется.
Сла́ва, и ны́не, Богоро́дичен: Все́ упова́ние мое́ на Тя́ возлага́ю, Ма́ти Бо́жия, сохрани́ мя под кро́вом Твои́м.
Та́же: Ны́не отпуща́еши: И трисвято́е. По О́тче на́ш: тропа́рь свято́му. Сла́ва, и ны́не, Богоро́дичен, во гла́с тропаря́. И ектениа́. И отпу́ст.
В понеде́льник на повече́рии 
кано́н Пресвяте́й Богоро́дице. Гла́с 2.
ПЕ́СНЬ 1
Ирмо́с: Во глубине́ постла́ иногда́ фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, препросла́вленный Госпо́дь, сла́вно бо просла́вися.
Похвале́ния Ти́ присноцвету́щий вене́ц, его́же прозябе́ Ду́хом Це́рковь, Чи́стая, прино́сит пе́сненно Тебе́ со Арха́нгелом Гаврии́лом Богоневе́стней, ра́дуяся пою́щи, и Тя́ че́стно венча́ющи.
Возде́лавши живоно́сный Виногра́д, Ма́ти Бо́жия Препе́тая Христа́ Бо́га, земле́ Свята́я О́тча яви́ся, па́че смы́сла, Богоблагода́тная, и ве́сь ми́р напои́ пи́ва живоно́снаго, Чи́стая.
Сла́ва: Волну́ющагося лю́те прегреше́нии всего́ ми́ра, и потопля́емаго, родила́ еси́, Пречи́стая, Бо́га и Го́спода все́х на́с, и окорми́теля Христа́, ко спаси́тельному приста́нищу на́с направля́юща ве́рно.
И ны́не: Прибе́жище и спасе́ния гра́де, вси́ ве́рно мо́лим Тя́, Мари́е Ма́ти Бо́жия, и ми́ли де́емся те́пле: приими́ мольбы́ на́шя, Твои́х ве́рных ра́б, и разреши́ вся́ ны́ от прегреше́ний осужде́ния.
ПЕ́СНЬ 3
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Нача́ло отвраще́ния Бо́га бы́сть к челове́ком, Е́вино прельще́ние: Свята́я же Богоро́дица приведе́ па́ки Бо́га к на́м.
Жи́зни Тя́ Сокро́вище, Препе́тая, ражда́ет ми́рови, и ра́дуется благоча́дию сла́вный Иоаки́м о Тебе́, я́ко непло́дными отцы́ прише́дши наде́жда.
Сла́ва: От А́нны ра́дость ро́ду процвете́, ражда́еши Девою́ Царя́: и сра́дуются Рождеству́ Твоему́ жены́, разре́шшяся Тобо́ю кля́твы.
И ны́не: Купина́ в Сина́и прообража́ше Твое́, Де́во, пресла́вное Рождества́: и́бо огне́м Божества́ не опали́ся, в ложесна́х прие́мши, Чи́стая.
ПЕ́СНЬ 4
Ирмо́с: Услы́шах, Го́споди, сла́вное Твое́ смотре́ние, и просла́вих, Человеколю́бче, непостижи́мую Твою́ си́лу.
Иа́ков Тя́ я́ко ле́ствицу боголе́пно прови́дяше, Де́во, на ея́же версе́ Бо́г утвержда́шеся.
А́нгельское сни́тие, е́же к на́м Сло́ва прише́ствие Тобо́ю, Пречи́стая, прояви́ся.
Сла́ва: Утро́ба Твоя́ препе́тая, и сосца́ блаже́нна, Де́во: те́х бо ра́ди жи́знь вси́ обрето́хом.
И ны́не: Та́йно воспева́ем Тя́, Ма́ти Бо́жия, гла́сы Правосла́вными, и́мже Це́рковь блюдо́ма е́сть моли́твами Твои́ми.
ПЕ́СНЬ 5
Ирмо́с: Просвеще́ние во тьме́ лежа́щих, спасе́ние отча́янных, Христе́ Спа́се мо́й, к Тебе́ у́тренюю, Царю́ ми́ра, просвети́ мя сия́нием Твои́м: ино́го бо ра́зве Тебе́ Бо́га не зна́ю.
Зако́на и ковче́га честне́йшу Тя́ воспева́ем, Богоро́дице Мари́е: и́бо все́х Зижди́теля и Бо́га, я́ко скрижа́ли носи́ла еси́, Препе́тая.
Престо́л Бо́жия Бо́жия Сло́ва, прославля́ем, Богоро́дице, на не́мже я́ко Челове́к Бо́г седя́ яви́ся, и бы́сть херуви́мов превы́шши.
Сла́ва: Разреши́ла еси́, Де́во, от го́рькия рабо́ты ве́сь ро́д челове́ч, и свобо́дою Христо́вою естество́ же́нское почти́ла еси́, в Боже́ственнем Твое́м Рождестве́.
И ны́не: Родила́ еси́ Сы́на Де́ва, и побежда́ют жены́ врага́ я́ве: те́мже и притека́ют Отрокови́це, де́вство держа́ще.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Я́же ми́ру ра́дость, Богоро́дице Чи́стая, ра́дуйся, Тебе́, Де́во, зове́м со а́нгелом ве́рно, Твоея́ ра́дости сподо́би, и печа́ль на́шу разори́.
Ра́дости неоте́млемыя жили́ще Тя́ восхваля́юще ве́рно, Ма́ти Присноде́во, Твоея́ ра́дости сподо́би, и печа́ль на́шу разори́.
Сла́ва: Не́бо небе́с вы́шшее яви́лася еси́, Богоневе́стная, Боже́ственною Твое́ю сла́вою: в Тя́ Бо́г на́ш всели́вся, яви́ся ми́.
И ны́не: Ны́не естество́ же́нское возра́довася, ны́не печа́ль преста́, ра́дость процвете́: я́ко Мари́а роди́ Ра́дость, Спа́са Христа́ Бо́га.
Та́же, Го́споди поми́луй, три́жды. Сла́ва, и ны́не:
Седа́лен, гла́с 2: Подо́бен: Милосе́рдия су́щи:
Души́ моея́ ле́ность лю́тую, и се́рдца моего́ пренемога́ние, Ма́ти Бо́жия, воззре́вши, исцели́ моли́твами Твои́ми, и спасе́нных мя́ ча́сти сподо́би, избавля́ющи мя́ тьмы́ и муче́ния, я́ко Еди́на упова́ние мое́ и утеше́ние.
ПЕ́СНЬ 7
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния, посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
Руно́ иногда́ Гедео́ново, е́же на Тя́, Чи́стая, Бо́жия Сло́ва прообрази́ сни́тие: я́коже бо ро́су зача́тие прия́т, нетле́нная Де́во. Те́мже вси́ Тебе́ зове́м: благослове́н Пло́д Твоего́ чре́ва, Чи́стая.
Но́ва и стра́шна, и ве́рна и чу́дна Твоя́ та́инства, Мари́е, Ма́ти Христа́ Бо́га на́шего: я́ко Тобо́ю примири́хомся вси́ Бо́гови и Влады́це, и со а́нгелы ны́не пое́м: благослове́н Пло́д Твоего́ чре́ва, Чи́стая.
Сла́ва: И́же пре́жде Гедео́н предвеству́ет Тебе́, Чи́стая, Боже́ственное Рождество́ я́ве: окри́н приноша́ет испо́лнен воды́ от оцыжде́ния руно́внаго: ве́сь бо в Тя́ Боже́ственно всели́ся, Пречи́стая: благослове́н Пло́д Твоего́ чре́ва, Чи́стая.
И ны́не: Ро́ждши Бо́га и Спа́са вся́ческих Мари́е, была́ еси́ отча́янных исправле́ние, гре́шников обновле́ние, и ненаде́жных наде́жда, и пою́щих по́мощь: благослове́н Пло́д Твоего́ чре́ва, Чи́стая.
ПЕ́СНЬ 8
Ирмо́с: В пе́щь о́гненную ко отроко́м евре́йским снизше́дшаго, и пла́мень на ро́су прело́жшаго Бо́га, по́йте дела́, я́ко Го́спода, и превозноси́те во вся́ ве́ки.
Но́в ра́й на́м яви́лася еси́, Пресвята́я Богоро́дице, не сме́ртное дре́во, но живо́тное, я́ко са́д без се́мене прорасти́вши Го́спода, И́мже безсме́ртною жи́знию пита́емся вси́.
Воспева́ет вся́ Христо́ва Це́рковь, Богоро́дице, Твое́ Рождество́, я́ко спаса́ются гре́шнии вси́ и ни́щии, и́же любо́вию к Тебе́ прибега́юще: прии́де бо Христо́с на зе́млю, челове́ки спасти́.
Сла́ва: Свобожда́ется осужде́ния пра́баба Тобо́ю Богоро́дице Де́во: и се́ ны́не жены́ стра́ждут по Христе́, и ра́дуется естество́ же́нское, я́коже первому́ченица вопие́т Фе́кла.
И ны́не: Никто́же поги́бе, Чи́стая, и́же ве́ры наде́жду стяжа́ к Тебе́ правосла́вно, Де́во Ма́ти Бо́жия, ра́зве то́чию за́вистию отмета́яйся, Твоему́ не покланя́тися о́бразу начерта́нному.
ПЕ́СНЬ 9
Ирмо́с: Я́же пре́жде со́лнца Свети́льника Бо́га возсия́вшаго, пло́тски к на́м прише́дшаго из боку́ Деви́чу, неизрече́нно воплоти́вшая, благослове́нная Всечи́стая, Тя́, Богоро́дице, велича́ем.
Приклони́ ми у́хо Твое́, Де́во Пресвята́я, воспева́ющему ве́рно похва́льными словесы́ Твое́ Рождество́: и я́ко да́ры вдови́чи, пе́снь усте́н мои́х прие́мши, проси́ грехо́в мои́х проще́ния.
Сия́ет добро́та Твоя́, блиста́ет чистоты́ све́тлость, Чи́стая, и пресия́ет па́че си́х Твое́ Рождество́: Бо́г бо, Творе́ц со́лнца и тва́ри всея́, из Тебе́ роди́ся: те́мже Тя́ вси́ велича́ем.
Сла́ва: Све́т Тя́ чистоты́, и же́зл де́вства, и Ма́терь Бо́жию, боголе́пно в пе́снех пою́ще, Богоро́дице, со гла́сом хвале́ния мо́лимся Ти́: в де́встве утверди́ на́с, и в чистоте́ сохрани́.
И ны́не: Те́ло и ду́шу нескве́рну Бо́гови соблю́дши, Чи́стая, Ца́рь восхоте́ Твоея́ добро́ты Христо́с, и Ма́терь Своего́ воплоще́ния показа́, Мари́е пресла́вная, спасе́ние мое́ соверша́я.
Та́же, Досто́йно е́сть: И покло́н. Трисвято́е. И по О́тче на́ш: тропари́. И про́чее обы́чное, и отпу́ст.
Вторник 
Во вто́рник у́тра 
по 1-м стихосло́вии, седа́льны умили́тельны. Гла́с 2:
Помышля́ющи, душе́ моя́, стра́шнаго дне́ испыта́ния, трепе́щи воздая́ния ве́чныя му́ки, и покая́нием возопи́й слезя́щи: Бо́же согреши́х, поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Испыту́яй мою́ со́весть осужде́нную, бою́ся Твоего́ стра́шнаго суди́ща, Го́споди, я́ко не́сть ми́ от де́л спасе́ния: но я́ко име́яй бога́тство благоутро́бия, уще́дри мя́ Христе́ Бо́же и спаси́ мя.
Сла́ва, и ны́не, Богоро́дичен: Тя́ велича́ем, Богоро́дице, вопию́ще: ра́дуйся Же́зле, от него́же безсе́менно Бо́г прозябы́й, погуби́ на дре́ве сме́рть.
По 2-м стихосло́вии седа́льны умили́тельны, гла́с 2:
Поми́луй мя́, рече́ Дави́д, и а́з Тебе́ зову́: согреши́х, Спа́се, моя́ грехи́ покая́нием очи́стив, поми́луй мя́.
Сти́х: Го́споди, да не я́ростию Твое́ю обличи́ши мене́, ниже́, гне́вом Твои́м нака́жеши мене́.
Поми́луй мя́, Бо́же, поми́луй мя́, о двою́ греху́ пла́каше Дави́д, о тьма́х а́з согреше́ниих вопию́ Ти: Он посте́лю слеза́ми омочава́ше, а́з же ни ка́пли еди́ныя и́мам, отча́яхся и молю́: поми́луй мя́, Бо́же, по вели́цей ми́лости Твое́й.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Просвети́вый святы́я Твоя́ па́че зла́та, и просла́вивый преподо́бныя Твоя́, я́ко бла́г, те́ми умоля́ем быва́я, Христе́ Бо́же, живо́т на́ш упра́ви, я́ко Человеколю́бец, и моли́тву напра́ви я́ко кади́ло, Еди́не во святы́х почива́яй.
Сла́ва, и ны́не, Богоро́дичен: Богоро́дице, не пре́зри мене́ тре́бующа заступле́ния, е́же от Тебе́: на Тя́ бо упова́ душа́ моя́, поми́луй мя́.
По 3-м стихосло́вии седа́льны, гла́с 2.
Подо́бен: Благоутро́бия су́щи:
Благоутро́бия незави́стный исто́чник, во Иорда́не погрузи́л еси́ струи́ Иоа́нне (во струя́х Иорда́на погрузи́л еси́ Иоа́нне.) отню́дуже приле́жно молю́ Тя: страстьми́ мно́гими потопля́ема, пучи́ною мя́ жите́йскою, на вся́кий де́нь лю́то, благоприя́тными Твои́ми моли́твами, к живота́ приста́нищу руководи́.
Благоутро́бия ра́ди ми́лости, Бла́же, спасти́ Твое́ созда́ние, Христе́, прише́л еси́, прекло́нь Небеса́ схожде́нием Твои́м. Те́мже стра́шное смотре́ние Твое́ пою́ще, вопие́м Ти́: мольба́ми Предте́чи Твоего́ очище́ние грехо́в пода́ждь на́м, я́ко Еди́н благоутро́бен.
Сла́ва, и ны́не, Богоро́дичен: Кто́ ви́де, кто́ слы́ша Ма́терь ражда́ющую своего́ соде́теля неискусому́жно, доя́щую даю́щаго пи́щу вся́кой пло́ти? Оле чудесе́! Престо́л херуви́мский яви́ся чре́во Твое́, Богоро́дице благода́тная, моли́ о душа́х на́ших.
Кано́н умиле́ния ко Го́споду на́шему Иису́су Христу́ и святы́м му́чеником [его́же краегране́сие си́це: Мои́м рыда́нием вмеще́ние, о Спа́се, подава́еши.] Творе́ние Ио́сифово. Гла́с 2.
ПЕ́СНЬ 1
Ирмо́с: Моисе́йскую пе́снь восприи́мши, возопи́й душе́: Помо́щник и покрови́тель бы́сть мне́ во спасе́ние, Се́й мо́й Бо́г, и просла́влю Его́.
Себе́ бра́тие пре́жде исхо́да воспла́чим го́рько, я́ко да слеза́ми до́брыми убежи́м тогда́ сле́з муче́ния, ничто́же иму́щих поле́зно.
Тьма́ми, Христе́, завеща́х пока́ятися, и нечу́вственну ду́шу име́яй, в прегреше́ния впа́даю: уще́дри, Спа́се, не́мощь мою́.
Му́ченичен: И́же муче́ния о́гнь претерпе́вше, Боже́ственным ороше́нием страстоте́рпцы Христо́вы, огня́ гее́нны изба́вите мя́, в страсте́х лю́тых слежа́щаго.
Му́ченичен: Кре́пцы на враги́ я́вльшеся си́лою Боже́ственною, некре́постную и́х низложи́сте си́лу, му́ченицы Христо́вы достохва́льнии.
Богоро́дичен: Пламеноно́сная клеще́, ю́же Иса́иа ви́де иногда́, веще́ственныя се́рдца моего́ стра́сти, Богороди́тельнице, попали́, и до конца́ потреби́.
И́н кано́н, ко свято́му честне́йшему проро́ку Иоа́нну Предте́чи [его́же краегране́сие си́це: Крести́телю, мольбу́ приими́.] Творе́ние Ио́сифово. Гла́с 2.
ПЕ́СНЬ 1
Ирмо́с: Во глубине́ постла́ иногда́ фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, препросла́вленный Госпо́дь, сла́вно бо просла́вися.
Крести́телю и Предте́че Христо́в, погружа́емый всегда́ сластьми́ теле́сными, у́м мо́й упра́ви, и во́лны страсте́й укроти́: я́ко да в тишине́ Боже́ственней бы́в, песносло́влю тя́.
Недоуме́нным просвети́вся просвеще́нием, я́ко многосве́тлая звезда́, мы́сленному Восто́ку предте́кл еси́: И́мже озари́тися се́рдцу моему́, Крести́телю, моли́, омраче́нному все́ми бесо́вскими приложе́нии.
В реце́ бе́здну иногда́, Всему́дре, погрузи́л еси́, пото́п содева́ющую благода́тию, всего́ преступле́ния. Но молю́ся, пото́ки блаже́нне мои́х прегреше́ний изсуши́, Боже́ственным хода́тайством твои́м.
Богоро́дичен: Чи́стыя Де́вы, Бо́га воплоти́вшия, сро́дник бы́л еси́ блаже́нне Предте́че, с Не́юже Тя́ чти́м и мо́лим, и́же в Боже́ственнем хра́ме Твое́м ны́не живу́ще: хра́мы и на́с сотвори́ Ду́ха Свята́го.
ПЕ́СНЬ 3
Ирмо́с: Непло́дствовавший мо́й у́м, плодоно́сен, Бо́же, покажи́ ми, де́лателю до́брых, насади́телю благи́х, благоутро́бием Твои́м.
Ле́ностным дрема́нием отяготи́х ду́шу: воздви́гни, Христе́, ко бде́нию покая́ния, твори́ти Твоя́ повеле́ния.
Не яви́ мене́, Иису́се, в де́нь стра́шный отча́янна: но пре́жде конца́ обрати́в, лю́тыя изба́ви му́ки.
Му́ченичен: И́же стра́сти Христо́вы подража́вше до́бре, Боже́ственными о́бразы страстоте́рпцы Христо́вы, души́ моея́ лю́тыя стра́сти исцели́те.
Му́ченичен: Да и́же на небесе́х присносу́щным благи́м сподо́битеся вся́кое искуше́ние лю́тых, страстоте́рпцы, на земли́ тве́рдо претерпе́сте.
Богоро́дичен: Дои́ши матероле́пно пита́теля все́х, и но́сиши сего́ на объя́тиях, Чи́стая, вся́ческая руко́ю нося́щаго всегда́.
И́н
Ирмо́с: На ка́мени мя́ ве́ры утверди́в, разшири́л еси́ уста́ моя́ на враги́ моя́, возвесели́ бо ся ду́х мо́й, внегда́ пе́ти: не́сть свя́т, я́коже Бо́г на́ш, и не́сть пра́веден, па́че Тебе́, Го́споди.
Исцели́ стру́пы души́ моея́, у́м мо́й, омраче́нный небреже́нием, озари́ Боже́ственным твои́м хода́тайством, Госпо́день Предте́че, и вся́каго изба́ви мя́ сопроти́внаго обстоя́ния, молю́ся.
Непло́дствие разреши́л еси́ ро́ждшия, роди́вся Бо́жиим промышле́нием Прему́дре Проро́че: непло́дное у́бо се́рдце мое́, плодоно́сно ны́не соде́лай, Госпо́день Предте́че, хода́тайством твои́м, доброде́телей приноси́ти прозябе́ния.
Любо́вию твое́ю созида́ющаго Боже́ственный до́м, вы́шняго жития́ улучи́ти моли́, и́же ве́рою хра́му твоему́ служа́щыя, хра́мы Ду́ха Боже́ственнаго сотвори́, Крести́телю и Предте́че, хода́тайствы твои́ми.
Богоро́дичен: Веселя́шеся Предте́ча в ложесна́х носи́м ма́терних, и покланя́шеся Го́споду, носи́му в ложесна́х, Благода́тныя, Его́же моли́, от вся́кия ско́рби изба́вити мя́.
ПЕ́СНЬ 4
Ирмо́с: Е́же от Де́вы Твое́ рождество́ проро́к предзря́, воспропове́даше вопия́: слу́х Тво́й услы́шах, и убоя́хся, я́ко от ю́га, и из горы́ святы́я приосене́нныя прише́л еси́ Христе́.
Окра́дена мя́ отвсю́ду, и обнища́вша сло́ве, зря́ вра́г, о поги́бели мое́й ра́дуется, льсти́вый мудре́ц: Го́споди сла́вы, обогати́телю убо́гих, того́ мя злоде́йствия изми́.
Ру́це и о́чи оскверни́х, Го́споди, соде́яв я́же неле́по е́сть твори́ти, и в гне́в подвиго́х щедро́ты Твоя́, ижди́в Твое́ долготерпе́ние: призре́в уще́дри мя́, Бла́же.
Му́ченичен: Ко́ль ди́вен Бо́г на́ш во святы́х е́сть, послу́шавших его́, и низлага́ющих истука́нныя поги́бели, и насле́довавших рая́ простра́нство, от него́же дре́вле изгна́н бы́сть Ада́м.
Му́ченичен: Струя́ми крове́й блаже́ннии уста́висте кро́вь, приноси́мую иногда́ де́моном, все́м поги́бельную, на па́губу принося́щым челове́ком. Сего́ ра́ди ублажа́еми есте́ при́сно.
Богоро́дичен: Научи́вся ду́хом проро́ческий пресла́вный ли́к, е́же па́че ума́ Твое́й та́йне, Богоро́дице, различнообра́зно сию́ предначерта́ет свяще́нными образы́, и́хже коне́ц зри́м све́тло.
И́н
Ирмо́с: Прише́л еси́ от Де́вы, не хода́тай, ни А́нгел, но Са́м Го́споди вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
Прекло́ншему небеса́ и челове́ком бесе́довавшу, главу́ приклони́л еси́, десни́цею твое́ю пребога́те: е́юже мя́ соблюди́, во смире́нии соблюда́я се́рдце мое́.
Пусты́ня тебе́ граждани́на непрохо́дная имя́ше, блаже́нне Предте́че. те́мже вопию́ ти: пу́сту вся́каго Боже́ственнаго дея́ния бы́вшу ду́шу мою́ снабди́.
Зако́н Боже́ственный управля́я, беззако́нно закла́н бы́л еси́. Те́мже молю́ся Тебе́: беззако́ннующа мя́ всегда́, и прельща́ема бесо́вскими прельще́ньми, испра́ви.
Созда́в са́м себе́ хра́м, Влады́це Царю́, к Боже́ственным селе́нием ны́не преше́л еси́, Предте́че: и́хже получи́ти моли́, тебе́ пресвяты́й до́м Воздви́гшаго.
Богоро́дичен: При́зри на мя́ неду́гующаго, Всенепоро́чная, и разреши́ стра́сти моя́ лю́тыя и неудобоисце́льныя: я́ко да велича́ю Тя́, возвели́чившую все́ челове́чество.
ПЕ́СНЬ 5
Ирмо́с: Мглу́ души́ моея́, Спа́се мо́й, разгна́в, све́том за́поведей Твои́х озари́ мя, я́ко еди́н Ца́рь ми́ра.
Грехи́ совокупля́ю безу́мно грехо́м, и восклоне́ния не́сть в сме́рти мое́й: увы́ мне́, ка́ко явлю́ся Христо́ви?
Беду́ прие́млю я́ко кора́бль, погуби́х мое́ бре́мя, е́же ми́ да́л еси́ Ще́дре, и ны́не обнища́в зову́: не пре́зри мене́, Христе́.
Му́ченичен: Я́ко сла́ву презре́вше до́льнюю и попира́емую, небе́сней страстоте́рпцы сподо́бистеся сла́ве, сопребыва́юще Христу́.
Му́ченичен: Любве́ я́же к пло́ти у́м отлучи́вше, ве́рою му́ки усво́исте любе́зно страстоте́рпцы, усвоя́еми Христу́.
Богоро́дичен: Дании́л Тя́ го́ру ве́лию ду́хом зря́ще, Богоро́дице: от нея́же ка́мень отсе́кся, сокруша́ет де́монов истука́нная.
И́н
Ирмо́с: Просвеще́ние во тьме́ лежа́щих, спасе́ние отча́янных, Христе́ Спа́се мо́й, к Тебе́ у́тренюю, Царю́ ми́ра, просвети́ мя сия́нием Твои́м: ино́го бо ра́зве Тебе́ Бо́га не зна́ю.
В тече́ниих Иорда́нских струя́ нетле́ния, Предте́че, крести́в Христа́ моли́ истека́ния страсте́й мои́х изсуши́ти, и пото́ки сла́достныя насле́довати, и пра́ведных кра́снаго ра́дования.
Уже́ рыда́ю, и содрага́юся стра́хом, и недоуме́нием всегда́ содержи́мь е́смь, помышля́я моя́ соде́ланная, и бу́дущий Су́д ужа́сный: благоутро́бне Го́споди, пощади́ мя Твоего́ Крести́теля мольба́ми.
Законополага́яй лю́дем спасе́ние, в раска́янии предте́че прегреше́ний бы́вшее, посреде́ зако́на и благода́ти ста́л еси́. Сего́ ра́ди мо́лим тя́: образми́ покая́ния на́с просвети́.
Да́ждь ми́ вре́мя покая́ния, уны́нно преше́дшее, все́ ижди́вшему, Благоде́телю, име́я на сие́ моля́щаго Тя́ Сло́ве, Иоа́нна вели́каго Предте́чу, и покая́ния всеми́рнаго пропове́дника.
Богоро́дичен: Наве́ты и ловле́нии льсти́ваго умертви́хся, Влады́чице Всенепоро́чная, оживи́ мя, я́же ро́ждшая Живо́т все́х, Богоро́дице, ипоста́сный, да Тя́ пою́ благоче́стно Всенепоро́чную.
ПЕ́СНЬ 6
Ирмо́с: Во глубине́ грехо́вней содержи́м е́смь, Спа́се, и в пучи́не жите́йстей обурева́ем: но я́коже Ио́ну от зве́ря, и мене́ от страсте́й возведи́, и спаси́ мя.
Я́коже дре́вле ханане́а зову́ Ти, Спа́се, Сы́не Бо́жий, поми́ловав мя́ уще́дри: ду́шу бо стра́ждущу и́мам в лю́тых, и саму́ в чу́вство приити́ не хотя́щую.
Смуща́ет мя́ безме́рных страсте́й бу́ря: я́коже мо́рю иногда́ запрети́л еси́, и спа́сл еси́ святы́я ученики́ Твоя́, и мене́, Иису́се, возведи́, и спаси́, Христе́.
Му́ченичен: Удиви́шася а́нгельстии безпло́тнии ли́цы терпе́нию ва́шему, е́же в телеси́: и похвали́ша подаю́щаго ва́м честни́и страда́льцы, и си́лу и трудо́в воздая́ния.
Му́ченичен: Окропля́еми крове́й свои́х тече́ньми, и о́чию избода́еми му́ченицы, померза́еми сту́дению лю́тою, к теплоте́ жи́зни преидо́сте, воспева́юще Христа́.
Богоро́дичен: Я́ко трапе́за хле́б вмеща́еши та́йный, от него́же я́дше не ктому́ а́лчем всепе́тая, ве́дущии Тя́, Христа́ все́х Бо́га роди́тельницу, и пита́тельницу я́ко вои́стинну.
И́н
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Гла́с Сло́во пропове́давый, все́х гла́сы восприе́м, проси́ грехо́в проще́ние дарова́ти, ве́рою пою́щым тя́.
Сокруше́ние души́ моея́ исцели́, и грехо́в бре́мя разреши́, и па́че наде́жды спаси́ мя моли́твами твои́ми, блаже́нне Предте́че.
Иису́са, Его́же руко́ю твое́ю крести́л еси́, Предте́че, моли́, руки́ мя изба́вити греха́, взима́юща к Нему́ ру́це при́сно, всесла́вне.
Богоро́дичен: Дрема́нием ле́ностным одержи́мь е́смь, со́н грехо́вный тяготи́т се́рдце мое́: Твои́м, Пречи́стая, бде́нным хода́тайством воздви́гни, и спаси́ мя.
ПЕ́СНЬ 7
Ирмо́с: Херуви́мы подража́юще о́троцы в пещи́, ликовствова́ху вопию́ще: благослове́н еси́ Бо́же, я́ко и́стиною и судо́м наве́л еси́ сия́ вся́ гре́х ра́ди на́ших, препе́тый и препросла́вленный во вся́ ве́ки.
Зако́нов Твои́х отверго́хся, и покори́хся безслове́сным похоте́м, де́я неле́пая, Христе́, я́ко осуети́хся в безу́мии мое́м, я́коже и́н никто́же от челове́к на земли́: не оста́ви у́бо мене́, Спа́се, поги́бнути, человеколю́бия ра́ди.
В беззако́ниих, Го́споди, се́ а́з зача́т е́смь, я́коже Дави́д зову́, и я́ко блудни́ца слезю́, и я́ко преогорчева́яй ра́б, преогорчи́х Тя́ еди́наго су́щаго Бо́га блага́го: не оста́ви у́бо мене́ Спа́се поги́бнути, человеколю́бия ра́ди.
Му́ченичен: Му́ченический подвиза́ся собо́р страстоте́рпец, му́ченически венча́ся живоно́сною десни́цею: я́ко вои́стинну Бо́га возлюби́, вся́ сотво́ршаго сло́вом. И ны́не на небесе́х ра́дуяся, наслажда́ется Боже́ственнаго насле́дия.
Му́ченичен: О́чию избода́еми, и оте́млеми рука́ми и нога́ми, благоте́чно к небе́сному благосла́внии посыла́хуся ше́ствию, препина́юще ше́ствия единобо́рца: те́х моли́твами спаси́ вся́, Сло́ве, Тебе́ славосло́вящыя.
Богоро́дичен: Херуви́ми сла́вят, Серафи́ми воспева́ют, Престо́ли, и Вла́сти, и госпо́дьствия при́сно, е́же па́че ума́ Твое́ Рождество́, Мари́е всепе́тая, я́ко еди́на Бо́га ражда́еши пло́тию. Его́же моли́, Чи́стая, все́м на́м спасти́ся, любо́вию почита́ющым Тя́.
И́н
Ирмо́с: Богопроти́вное веле́ние беззако́ннующаго мучи́теля, высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, сы́й благослове́н и препросла́влен.
Из ко́рене секи́рою твоего́ покая́ния, исто́рг я́звы стра́стнаго се́рдца моего́, всади́, Предте́че, Боже́ственное безстра́стие, и стра́х чисте́йший Бо́жий, вся́кия зло́бы отчужда́ющий мя́.
Во струя́х Иорда́нских, я́ко крести́л еси́ покрыва́ющаго вода́ми превы́спренняя Го́спода: Того́ моли́ во́ду дарова́ти Боже́ственнаго умиле́ния при́сно очи́ма мои́ма, сла́вный Предте́че.
И́же ми́ру взе́млющаго гре́х А́гнца Бо́жия, Предте́че, пропове́дав, Того́ моли́ от ко́злищ ча́сти яви́ти мя́ чу́жда, и десны́м Его́ овца́м и мене́ сочета́ти, сла́вне.
Богоро́дичен: Непло́дная утро́ба нося́ше Тя́, Де́во: во чре́ве носи́вшую Сло́во воплоще́нно, Его́же Боже́ственными взыгра́нии, вели́кий Предте́ча, непло́дный всесвяты́й пло́д позна́ ра́дуяся, и поклони́ся.
ПЕ́СНЬ 8
Ирмо́с: В купине́ Моисе́ю Де́вы чу́до, на Сина́йстей горе́ прообрази́вшаго иногда́, по́йте, благослови́те, и превозноси́те во вся́ ве́ки.
Да обожи́ши на́с, воплоти́лся еси́ за ми́лость, ника́коже разуме́х, порабоще́н сластьми́: Твое́ю бла́гостию обрати́ мя Христе́, все́х спасе́ние.
Ты́ па́стырю до́брый, Сло́ве, заблу́ждшую на гора́х преступле́ния, окая́нную мою́ ду́шу обрати́ и спаси́: да не до конца́ мя вра́г льсти́вый пожре́т.
Му́ченичен: Ста́нем му́жески вку́пе, вопия́ху дру́г дру́гу кра́снии страда́льцы, ураня́еми лю́те: се́ Христо́с простира́ет побе́ды венцы́ во вся́ ве́ки.
Му́ченичен: Кре́пкими жи́лами, тве́рдыми ва́шими боле́зньми удави́сте зми́я, хотя́щаго ва́с злокова́рно прельсти́ти: и ра́йския пи́щи яви́стеся насле́дницы.
Богоро́дичен: Да обожи́т на́с Бо́г, воплоти́ся из чи́стых крове́й Твои́х, и бы́сть челове́к, Де́во Богоро́дице: Его́же моли́ при́сно о чту́щих Тя́.
И́н
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня, Го́спода.
Да́ждь десни́цу мне́ на земли́ лежа́щему, Предте́че, и́же десни́цу просте́р, и омы́л еси́ вода́ми Нескве́рнаго: и изба́ви мя́ скве́рны теле́сныя, всего́ мя очища́я покая́нием, и спаси́ мя.
Иму́щи, душе́, вре́мя пока́ятися, ле́ности тяжча́йший со́н оттряси́, и спе́шно побди́ вопию́щи Влады́це твоему́: Милосе́рде, уще́дри мя́, Крести́теля Твоего́ мольба́ми.
Пото́цы страсте́й, и во́ды зло́бы до души́ моея́ внидо́ша, блаже́нне Предте́че: потщи́ся ско́ро изъя́ти мя́, и́же ре́чными струя́ми измы́в безстра́стия тиша́йшую пучи́ну.
Увы́ мне́, мно́га зла́ сотво́ршему! Увы́ мне́, еди́ному прогне́вавшему Бо́га Преблага́го! Крести́телю Христо́в, помози́ ми, и пода́ждь прегреше́ний мои́х разреше́ние, и долго́в мои́х отсече́ние Твои́ми хода́тайствы.
Богоро́дичен: Вы́шняго Бо́гу пло́тию ро́ждшая, от гно́я мя́ возста́ви страсте́й оскорбля́ющих мя́, и лю́те всего́ обнища́вша, Боже́ственными обогати́, Пречи́стая, доброде́тельми, я́ко да воспою́ Тя спаса́емь.
ПЕ́СНЬ 9
Ирмо́с: От земноро́дных кто́ слы́ша таково́е, или́ кто́ ви́де когда́? Я́ко Де́ва обре́теся во чре́ве иму́щая, и безболе́зненно младе́нца поро́ждшая? Таково́е Твое́ чу́до, и Тя́, Чи́стая Богоро́дице, велича́ем.
О ка́ко стра́шно е́сть Твое́ суди́ще, на не́мже Христе́ ожида́ю суди́тися, и не чу́вствую отню́д сего́ стра́ха, в ле́ности вся́ ле́та провожда́я! Обрати́ мя Еди́не Соде́телю, и́же Манасси́ю обраще́й согреши́вшаго.
Уста́ви, Христе́, пото́ки, вопию́ Ти, безме́рных мои́х зо́л, то́ки мне́ дая́й сле́з умыва́ющыя скве́рну, я́же подъя́х безу́мием: и спаси́ мя, спасы́й блудни́цу от души́ пока́явшуюся, ми́лостию Твое́ю.
Му́ченичен: Светоза́рная Боже́ственных страстоте́рпец па́мять, я́ко со́лнце на́м возсия́вши, вся́ концы́ земны́я светово́дит, и тьму́ прогоня́ет Боже́ственным ду́хом идолонеи́стовства, и страсте́й душетле́нных помраче́ние.
Му́ченичен: По́лк че́стен, во́инство победоно́сное, и избра́нное ополче́ние, собо́р святы́х му́ченик, ли́к блаже́нный, ликостоя́нием сочета́ся безпло́тных. Те́х моли́твами, Христе́, вся́ ны́ Ца́рствию Твоему́ прича́стники сотвори́.
Богоро́дичен: Све́тлыми заря́ми, из чре́ва Твоего́ возсия́вшаго на́м, и безбо́жия но́щь потре́бльшаго, Де́во Ма́ти Мари́е, просвети́ вся́ ве́рою Тебе́ чту́щыя, и от несвети́мыя тьмы́ изба́ви в ча́с осужде́ния.
И́н
Ирмо́с: Безнача́льна Роди́теля Сы́н, Бо́г и Госпо́дь, вопло́щься от Де́вы на́м яви́ся, омраче́нная просвети́ти, собра́ти расточе́нная. Те́м Всепе́тую Богоро́дицу велича́ем.
Ка́ла мя́ изба́ви грехо́внаго, Го́споди, Безгре́шне Еди́не и Многоми́лостиве, Крести́теля мольба́ми, и́же Тебе́ пропове́давый всему́ ми́ру А́гнца Бо́жия, взе́млющаго челове́ков грехи́.
Я́ко ши́пок благово́нен, я́ко благоуха́нный кипари́с, я́ко неувяда́емый кри́н, я́ко ми́ро че́стно име́яй тя́, Госпо́день Предте́че, мои́х де́л злосмра́дия избавля́юся моли́твами твои́ми, притека́я к покро́ву твоему́.
Непло́дствующа мя́ непло́дными де́лы, Всеблаже́нне, сотвори́, доброде́телей благопло́дие при́сно принося́ща, ча́до мя́ Госпо́дне творя́, и прича́стника Боже́ственному Ца́рствию, и святы́х собо́ру купножи́теля.
На́м лю́бящым тя́, и любо́вию почита́ющым, и в Боже́ственнем хра́ме твое́м лику́ющым, да́ждь с небесе́ разреше́ние лю́тых, Предте́че Госпо́день, и жития́ исправле́ние, и прегреше́ний избавле́ние.
Носи́му во утро́бе Богома́терни, вся́ Нося́щему ма́нием, поклони́лся еси́, Проро́че: с Не́юже моли́ смире́нней спасти́ся души́ мое́й, во мно́гая впа́дающей по вся́ дни́ согреше́ния.
Та́же, Досто́йно е́сть: и покло́н. Ектениа́, и свети́лен, и псалмы́ обы́чныя.
На стихо́вне стихи́ры умили́тельны, гла́с 2:
Все́х превосхожду́ грехо́м, кого́ научу́ покая́нию? Аще воздохну́ я́ко мыта́рь, непщу́ю отягчи́ти небеса́: а́ще слезю́ я́коже блудни́ца, оскверня́ю слеза́ми зе́млю. Но да́ждь ми́ оставле́ние грехо́в, Бо́же, и поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Беззако́ния моя́ пре́зри, Го́споди, от Де́вы рожде́йся, и се́рдце мое́ очи́сти, хра́м сие́ творя́ свята́го Твоего́ Ду́ха: не отве́ржи мене́ от Твоего́ лица́, безме́рную име́яй ве́лию ми́лость.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Кре́ст Христо́в взе́мше святи́и му́ченицы, ору́жие непобеди́мое, всю́ диа́волю си́лу упраздни́ша, и прие́мше венцы́ небе́сныя, стена́ на́м бы́ша, о на́с тому́ моля́щеся.
Сла́ва, и ны́не, Богоро́дичен: Ра́дуйся, Мари́е Богоро́дице, хра́ме неразруши́мый, па́че же святы́й, я́коже вопие́т проро́к: свя́т хра́м Тво́й, ди́вен в пра́вде.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь, и ектениа́. Та́же ча́с 1-й, псалмы́ обы́чныя, и про́чее обы́чное, и отпу́ст.
Во вто́рник блаже́нны, гла́с 2: 
Гла́с Ти́ прино́сим разбо́йничь, и вопие́м Ти́: помяни́ на́с, Го́споди, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Разбо́йника превзыдо́х, и блудни́цу страстьми́: уще́дри мя́, Спа́се, самоосужде́ннаго.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Погрузи́вый бе́здну благоутро́бия в воде́, Предте́че, твои́ми моли́твами стра́сти моя́ ума́ли.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
И́же преле́стная тече́ния, крове́й тече́ньми изсуши́вше, Христо́вы страстоте́рпцы, досто́йно сла́вими есте́.
Сла́ва: Вети́йствуяй, я́коже пи́сано е́сть, у́м челове́ческий не мо́жет Божества́ еди́но нача́ло пе́ти триипоста́сное.
И ны́не: Я́же неопа́льно ро́ждшую Бо́га пребезнача́льна, похва́льными вси́ пе́сньми непреста́нно воспои́м.
Во вто́рник ве́чера 
на Го́споди воззва́х, стихи́ры кре́стны, гла́с 2.
Подо́бен: Егда́ от дре́ва:
Сти́х: А́ще беззако́ния на́зриши, Го́споди, Го́споди кто́ постои́т? Я́ко у тебе́ очище́ние е́сть.
Свети́ти свети́ла не терпя́ще омрачи́шася, на Кресте́ заше́дшу Тебе́, Сло́ве: земля́ же подвиза́шеся, и ка́мение разседа́шеся, церко́вное благоле́пие раздира́шеся посреде́, гро́бы отверза́хуся, ме́ртвии востая́ху, а́д издая́ше вся́ су́щыя до́лу, бе́си побежда́хуся, и со́н все́м вменя́шеся сме́рть.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Егда́ плодови́тый Тя́, Христе́, виногра́д, разбо́йник благонра́вный ви́дев, лу́чший бы́сть разбо́йник благоиску́сен, и укра́дает проще́ние дре́вних согреше́ний, зело́ благоесте́ственне ма́лым гла́сом: тому́ ревни́тели бы́ти потщи́мся. Еже помяни́ и на́с, Человеколю́бче, вси́ зову́ще.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Сия́ет я́ко звезда́ на Небеси́, в Це́ркви Боже́ственный вои́стинну Кре́ст Тво́й, Христе́, опаля́я у́бо бе́сы, ве́рныя же просвеща́я, и посрамля́я ли́ца Тебе́ распе́нших: и́мже прароди́тели дре́вом вообража́ющим Креста́, пре́жде от рабо́ты изве́л еси́, и от ка́мене ме́д сса́ти в пусты́ни сотвори́л еси́.
Та́же стихи́ры мине́и.
А́ще ли не́сть мине́и, и́ны стихи́ры пресвяте́й Богоро́дице, гла́с 8, подо́бен то́йже:
Сти́х: Я́ко у Го́спода ми́лость, и мно́гое у него́ избавле́ние, и То́й изба́вит изра́иля от все́х беззако́ний его́.
Все́м Предста́тельницу Тя́ челове́ком, все́м прибе́жище вели́кое, все́м Засту́пницу Тя́ показа́, Влады́чице, христиа́ном, и́же из Тебе́ в на́ше смеше́ние обо́лкся Благоутро́бне, и распя́тие и сме́рть на́с ра́ди подъя́т. Что́ у́бо моли́ непреста́нно, все́м очище́ние низпосла́ти прегреше́ний, Богоневе́стная.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Дре́вле Де́ва и А́гница, зря́щи из чре́ва Ея́, на Дре́ве пове́шена, я́ко осужде́на со двема́ осужде́ннома, восклица́ющи глаго́лаше: Сы́не и Бо́же мо́й, стра́нно ви́димое стра́шное та́инство: оба́че му́дрости Твоея́ бе́здну испыта́ти никто́же мо́жет: пою́ Твое́ долготерпе́ние.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Где́ Твоего́ виде́ния благоле́пие? Где́ красота́ скры́ся добро́ты твоея́, Сы́не? Ка́ко и́же добро́тою неизрече́нная сотвори́вый Бо́же, кра́сный в добро́тах, за вся́ челове́ки, безсла́вен и безче́стен на Дре́ве ви́сиши, ви́да, ни добро́ты не име́яй, Ча́до? Предо́брая Де́ва вопия́ше, стеня́щи и пла́чущи.
Сла́ва, и ны́не, КрестоБогоро́дичен: За́йде свети́лов заря́, земны́м Све́том побе́ждшися, обна́жшимся на Кресте́: побежда́ется у́бо при́сно ху́ждшее бо́льшим, и лу́чшему ме́ньшее дае́т ме́сто, ка́ко у́бо не подоба́ше светя́щу Христу́, скры́тися заре́ чу́вственней? Досто́йным глаго́лаше, Тя́ зря́щи Пречи́стая, свети́лом све́та.
Та́же, Све́те ти́хий: Проки́мен: Ми́лость Твоя́ Го́споди, пожене́т мя́ вся́ дни́ живота́ моего́. И Сподо́би, Го́споди, в ве́чер се́й:
На стихо́вне стихи́ры кре́стны. Гла́с 2:
Спаси́ мя, Христе́ Спа́се, си́лою кре́стною, спасы́й Петра́ в мо́ри, и поми́луй мя́, Бо́же.
Сти́х: К тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Да ра́спнется вопия́ху, и́же Твои́х дарова́ний при́сно наслажда́ющиися, и злоде́я во Благода́теля ме́сто проша́ху прия́ти, и́же пра́ведников уби́йцы: молча́л же еси́ Христе́, терпя́ и́х суровство́, пострада́ти хотя́, и спасти́ на́с, я́ко Человеколю́бец.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Ли́цы му́ченичестии проти́вишася мучи́телем, глаго́люще: мы́ во́инствуем Царю́ си́л, а́ще и огню́ и му́кам преда́сте на́с: но не отмета́емся тро́ическия си́лы.
Сла́ва, и ны́не, КрестоБогоро́дичен:
Подо́бен: Егда́ от Дре́ва Тя́:
Боле́зни претерпе́вши мно́гия в распя́тии Сы́на и Бо́га Твоего́, Пречи́стая, стеня́ше, слезя́щи и восклица́ющи: увы́ Мне́, Ча́до сла́дкое, без пра́вды ка́ко стра́ждеши, хотя́ изба́вити я́же от Ада́ма земноро́дныя? Те́мже, Пречи́стая Де́во, Тебе́ мо́лим ве́рою: ми́лостива на́м того́ соде́лай.
Та́же: Ны́не отпуща́еши: и Трисвято́е. По О́тче на́ш: тропа́рь, ектениа́, и отпу́ст.
Во вто́рник на повече́рии 
Кано́н Пресвяте́й Богоро́дице. Гла́с 2.
ПЕ́СНЬ 1
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския, я́ко просла́вися.
Сло́во моего́ приобре́тения отню́д не́сть к песносло́вию, Всечи́стая, я́ко покрыва́ет мя́ грехо́в мои́х тьма́: но, о Богороди́тельнице! утесня́ема приими́ мя.
Под Тво́й покро́в прибега́ю, Пречи́стая, от гре́х безчи́сленных в коне́ц, и Бо́га и Влады́ку благопреме́нна сотвори́, Чи́стая, и спаси́ мя.
Сла́ва: Ты́ мне́, Влады́чице, те́плое очисти́лище, к Тебе́ прибега́я спасу́ся, и приобря́щу душе́вное спасе́ние: мо́жеши бо вся́, я́ко су́щи Ма́ти все́х Бо́га.
И ны́не: И́же душа́м льсте́ц, привлече́ мя в поги́бельный ро́в: но мне́ простри́ держа́вную Твою́ ру́ку, Богоро́дице Де́во, и ско́ро ко све́ту возведи́.
ПЕ́СНЬ 3
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Во мно́гия впа́д разбо́йники окая́нный, обнаже́н бы́х, уя́звлен же и оста́влен: но ты́, Богоро́дице чи́стая, не пре́зри мене́.
Обнажи́ Ада́ма пре́жде зми́й, прельсти́в дре́вом, ны́не же удо́бно плени́ ду́шу мою́: молю́ся Ти́, Влады́чице, уще́дри мя́.
Сла́ва: Ны́не Тебе́ моя́ приношу́ та́йная, и́стинней Предста́тельнице мое́й и покро́ву: я́ко да сия́ мне́ не обличи́т Сы́н Тво́й, на Суде́ пра́веднем Свое́м.
И ны́не: Поми́луй на́с, Чи́стая, поми́луй: и́бо от де́л спасе́ния отню́д не́сть на́м. Те́мже ве́рою те́плою к Тебе́ вопие́м: поми́луй рабы́ Твоя́.
ПЕ́СНЬ 4
Ирмо́с: Пою́ Тя́, слу́хом бо, Го́споди, услы́шах и ужасо́хся, до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Боля́ща мя́ неисце́льно, Влады́чице, и обнища́вша не пре́зри: но да́ждь ми́ еле́й бла́гости Твоея́, Де́во, и Твои́ми промышле́ньми обогати́ мя, е́же от Бо́га зла́том нетле́нным.
До́брых все́х обнажи́хся, и лежу́ во злы́х, обо́лкся па́че все́х дре́вле па́дших: и ны́не пре́жними украси́ мя, и вторы́х изба́ви, Богоневе́сто.
Сла́ва: Блудни́цу превзыдо́х в блуде́х, и мытаря́ лихои́мством всегда́, сло́вом и изволе́нием: но у́бо обою́ покая́ние, пре́жде конца́ стяжа́ти ми́, Влады́чице, сподо́би.
И ны́не: Водвори́хся в пусты́ни печа́льней, удали́хся от Тебе́, Богороди́тельнице, кто́ да́ст ми́ криле́, и полещу́, и прииду́ к Тебе́, наде́жди мое́й, спаса́ющей малоду́шие мене́ окая́ннаго?
ПЕ́СНЬ 5
Ирмо́с: Све́та Пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́, ино́го Бо́га не зна́ем.
Я́ко невече́рний Све́т от чре́ва Твоего́, Влады́чице, су́щым на земли́ возсия́вший, смра́дную ду́шу мою́ озари́, Чи́стая, и отжени́ вся́ку мглу́ се́рдца моего́.
Но́щь мя́ покрыва́ет лю́тая лука́вых мои́х и злы́х дея́ний, но вопию́ Ти, Влады́чице: наста́ви мя́ к све́ту Боже́ственному Твоего́ Сы́на и Влады́ки, Всепе́тая.
Сла́ва: И мене́ прими, Чи́стая, я́коже блу́днаго сы́на прия́т Тво́й Сы́н и Зижди́тель вся́ческих, вопию́щаго с ни́м: согреши́х вои́стинну, и спаси́ мя, Влады́чице.
И ны́не: Уязви́вшееся мое́ се́рдце прило́ги лука́ваго, Пречи́стая, я́ко ми́лостива исцели́, на Кресте́ пло́тию Уя́звленнаго, неизглаго́ланно ро́ждши.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну, от тли́, Бо́же, мя́ возведи́.
В ро́в грехо́вный впадо́х, и к незабыва́ющему не взира́ю Бо́гу, стра́хом одержи́м: но к Тебе́ примета́юся, Богоневе́сто.
Покры́вшееся лю́те се́рдце мое́ недове́домых прегреше́ний волно́ю, всеси́льною Твое́ю моли́твою, Богоро́дице Де́во, окорми́.
Сла́ва: Красоту́ мне́ ви́дети сла́вы Твоея́ сподо́би, егда́ от пло́ти моея́ хощу́ разлучи́тися, я́ко утвержде́ние мое́, Влады́чице: да отсю́ду уве́м оставле́ние.
И ны́не: Напа́стей и бе́д и скорбе́й изба́ви рабы́ Твоя́, Свята́я Влады́чице, я́же к Бо́гу Твои́ми моли́твами, ве́рою к Тебе́ прибега́ющыя.
Та́же: Го́споди поми́луй, три́жды. Сла́ва, и ны́не:
Седа́лен, гла́с 2: Тя́ велича́ем, Богоро́дице, вопию́ще: ра́дуйся же́зле, от него́же безсе́менно Бо́г прозябы́й, погуби́ на Дре́ве сме́рть.
ПЕ́СНЬ 7
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния, посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
Ны́не тщи́тся зия́я вра́г прия́ти мя́ во утро́бу свою́: и́бо приноша́ет ми́ отвсю́ду искуше́ния и се́ти, ве́сь пресека́я, спе́х мо́й: но предвари́вши изба́ви мя́, Де́во Ма́ти, от того́ наве́та лука́ваго.
Оскверня́ет и смуща́ет чу́вствия и у́м сопоста́т, и в ро́в отча́яния свести́ мя тщи́тся. Те́мже вопию́ Ти Еди́ней: прибе́жище мое́, Богоневе́сто, изба́ви мя́ от руки́ сего́ льсти́ваго.
Сла́ва: И́же дре́вле три́ ю́ношы от пе́щи горя́щия, Христе́ мо́й, избавле́й, Са́м, Сло́ве, и мене́ мольба́ми неискусобра́чныя Ма́тере Твоея́ от пла́мене, его́же разжего́х безме́рными злы́ми, изба́ви и ороси́.
И ны́не: Ве́щно обре́т се́рдце мое́ тли́тель, умертви́ е́: но Ты́ мя у́бо си́лою Боже́ственною одожди́, Неискусобра́чная Ма́ти, и победи́ти ми́ сподо́би сего́, я́ко да ве́рою зову́ Ти: Благослове́нная, Я́же Бо́га пло́тию ро́ждшая.
ПЕ́СНЬ 8
Ирмо́с: В пе́щь о́гненную ко отроко́м евре́йским снизше́дшаго, и пла́мень в ро́су прело́жшаго Бо́га, по́йте, дела́, я́ко Го́спода, и превозноси́те во вся́ ве́ки.
Мно́гими злы́ми мои́ми погорбле́н бы́в лю́те, мно́жеством тяго́т, и о́ко мое́ отню́д на небеса́ не сме́ю возвести́, но вопию́ Ти: поми́луй, Еди́на Богоро́дице, мене́ па́дшаго.
Во́ньже впадо́х гне́в Твоего́ Сы́на и Бо́га, Чи́стая, изба́ви мя́: и в ча́с, во́ньже хо́щет твори́ти испыта́ние, бу́ди ми́ по́мощь, Пречи́стая, и от шу́их ко́злищ изба́ви мя́.
Сла́ва: Умерщвле́ннаго мя́ мы́сленно, от безчи́сленных мои́х зо́л, воздви́гни, Богоневе́сто Отрокови́це: и мольбо́ю Твое́ю изба́ви мя́ от вся́кия пре́лести душетле́ннаго врага́ и уби́йцы.
И ны́не: Злонеиспра́вленная душе́, ка́ко очерни́ла еси́ зле́ пе́рвую добро́ту? Ка́ко отве́ргла еси́ вся́, я́же к Зижди́телю Твоему́ обе́ты, и прия́ла еси́ зло́бная? Но гряди́ и притецы́ благоче́стно к Богоро́дице.
ПЕ́СНЬ 9
Ирмо́с: От Бо́га Бо́га Сло́ва, неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от Святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Де́лы тя́жкими чу́вства оскверни́х вои́стинну, и всего́ студодея́ния испо́лнен е́смь: но очи́сти у́бо, Пречи́стая, вре́мя мне́ испроша́ющи благоумиле́ния, да непреста́нно Тя́ велича́ю.
Ты́ мя, Богоро́дице, оправда́й, егда́ явя́тся дела́ сокрове́нная коего́ждо я́ве, и́маши бо вои́стинну си́лу: и тьмы́ мя́ изба́ви и во стране́ учини́ све́та моли́твами Твои́ми, иде́же е́сть ра́дость неизглаго́ланная.
Сла́ва: Молю́ Тя, Сло́ве, пре́жде прише́ствия конца́ покая́ние ми́ да́руй те́плое, и умиле́ние слеза́м, целому́дрие вку́пе и смире́ние, и любо́вь Боже́ственную, и ста́ду Твоему́ устрое́ние, мольба́ми ро́ждшия Тя́.
И ны́не: У́мных же и чу́вственных, премину́вши, Де́во, сла́вою и че́стию, ра́зве Бо́га, не омерзи́ мене́ премину́вшаго в прегреше́ниих, ве́тхих же и но́вых челове́к согре́шших на земли́: но Твое́ю моли́твою спаси́ мя.
Та́же: Досто́йно е́сть: и покло́н. Трисвято́е. По О́тче на́ш: тропари́, и про́чее обы́чно, и отпу́ст.
Среда 
В сре́ду у́тра 
по 1-м стихосло́вии седа́льны кре́стны, гла́с 2:
Спасе́ние соде́лал еси́ посреде́ земли́, Христе́ Бо́же, на Кресте́ пречи́стеи ру́це Твои́ просте́рл еси́, собира́я вся́ язы́ки, зову́щыя: Го́споди, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
И́мже о́бразом плени́л е́сть вра́г Ада́ма дре́вом сне́дным: та́коже Го́споди, са́м плени́л еси́ Ты́ врага́ дре́вом кре́стным, и стра́стию Твое́ю: на се́ бо прише́л еси́ вторы́й Ада́м, взыска́ти заблу́ждшаго, и оживи́ти уме́ршаго: Бо́же, сла́ва Тебе́.
Сла́ва, и ны́не, КрестоБогоро́дичен: Тя́ велича́ем, Богоро́дице, вопию́ще: ра́дуйся, Же́зле, от него́же безсе́менно Бо́г прозябы́й, погуби́ на дре́ве сме́рть.
По 2-м стихосло́вии седа́льны, гла́с 2:
Животворя́щий Кре́ст Твоея́ бла́гости, его́же дарова́л еси́ на́м недосто́йным Го́споди, Тебе́ прино́сим в моли́тву: спаси́ гра́д Тво́й, ми́р да́руяй Богоро́дицы ра́ди, еди́не Человеколю́бче.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Просвети́вый земна́я Кресто́м и призва́вый на покая́ние гре́шныя, не отлучи́ мене́ ста́да Твоего́, Па́стырю До́брый: но взыщи́ мене́ заблу́ждшаго, Влады́ко, и свято́му Твоему́ ста́ду сопричти́, и́же еди́н Бла́г и Человеколю́бец.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: И́же просвети́вый святы́я Твоя́ па́че зла́та, и просла́вивый преподо́бныя Твоя́, я́ко бла́г: от ни́хже умоле́н быва́я, Христе́ Бо́же, жи́знь на́шу умири́, я́ко Человеколю́бец, и моли́тву испра́ви я́ко кади́ло, и́же еди́не во святы́х почива́яй.
Сла́ва, и ны́не: КрестоБогоро́дичен:
Подо́бен: Милосе́рдия су́щи:
Де́ва и Ма́ти Твоя́, Христе́, на кресте́ зря́щи Тя́ ме́ртва просте́рта, пла́чущи го́рько глаго́лаше: Сы́не мо́й, что́ стра́шное сие́ та́инство? Иже все́м да́руяй живо́т ве́чный, во́лею на Кресте́ ка́ко умира́еши сме́ртию поно́сною?
По 3-м стихосло́вии седа́льны, гла́с 2:
Подо́бен: Милосе́рдия су́щи:
Распя́тися претерпе́л еси́ на́с ра́ди, и ме́ртв бы́ти, Иису́се жизнода́вче, я́ко да руку́ твое́ю созда́ние от сме́ртнаго осужде́ния изба́виши, я́ко благоутро́бен бо́г и человеколю́бец, за мно́жество щедро́т: И́же еди́н сы́й безгре́шен.
Я́ко разбо́йник испове́дую, и вопию́ Ти благо́му: помяни́ мя, Го́споди, во Ца́рствии Твое́м: и с ни́м мя́ сопричти́, и́же во́лею стра́сти на́с ра́ди прие́мый.
Сла́ва, и ны́не: КрестоБогоро́дичен: Честны́м Кресто́м Сы́на Твоего́ сохраня́еми, Влады́чице Чи́стая Богоро́дице, вся́к прило́г бори́теля вси́ удо́бне побежда́ем: сего́ ра́ди по до́лгу Тя́ ублажа́ем, я́ко Ма́терь Бо́жию, еди́ну упова́ние душа́м на́шым.
Кано́н Честно́му и Животворя́щему Кресту́, [его́же краегране́сие си́це: Паде́ние е́сть бесо́м, кре́стное стоя́ние.] Творе́ние Ио́сифово. Гла́с 2.
ПЕ́СНЬ 1
Ирмо́с: Во глубине́ постла́ иногда́ фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, препросла́вленный Госпо́дь, сла́вно бо просла́вися.
Преступи́в пе́рвую за́поведь дре́вле первозда́нный, от сада́ сме́рть объе́м: воздви́гнувыйся же на дре́во Безсме́ртный, и сме́рти вкуси́вый, безсме́ртие все́м челове́ком дарова́.
Кресту́ водрузи́вшуся на земли́, низпаде́ шата́ние врага́, и отню́д потреби́ся: пре́жде же отринове́нный челове́к па́ки в ра́й вхо́дит. Сла́ва Тебе́ та́ко еди́ному благоизво́лившему Бо́гу на́шему.
Му́ченичен: Я́ко овни́, я́ко А́гнцы слове́снии, вси́ закала́еми, и на у́ды неми́лостивно ссека́еми прехва́льнии му́ченицы, и принесе́ни бы́сте закла́ному я́ко овча́та: и ны́не Це́рковь святу́ю перворо́дных просвеща́ете.
Му́ченичен: Кре́пкое стоя́ние му́дрии всегда́ творя́ще, лука́выя враги́ низложи́сте, мечи́ ссека́еми, и во о́гнь и в во́ду вмета́еми: те́мже блаже́нныя кончи́ны страстоте́рпцы сподо́бистеся.
Богоро́дичен: Свяще́нный Тя́ проро́ческий ли́к нарица́ше две́рь непрохо́дную, зе́млю избра́нную, и го́ру несеко́мую, Пречи́стая Влады́чице: Влады́ку бо все́х родила́ еси́ во́лею распя́тие пло́тию прие́мшаго.
Други́й кано́н пресвяте́й Богоро́дице. Гла́с 2.
Ирмо́с: Гряди́те, лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския, я́ко просла́вися.
Вси́ ве́рнии прииди́те, согла́сно воспои́м Богоро́дицу: Та́ бо Христа́ родила́ е́сть па́че ума́ челове́ча, и непреста́нно мо́лит спасти́ все́х на́с.
И́же о́браз О́тчи Ипоста́си, из Тебе́ прия́т смеше́ние, Богороди́тельнице, и истле́вший о́браз просла́ви, и сего́ но́ва сотвори́.
Херуви́м честне́йши су́щи, и небе́сных кру́г превы́шши была́ еси́: Бо́га бо па́че ума́ во утро́бе Твое́й безстра́стно вмести́ла еси́.
Избавле́ние на́ших грехо́в родила́ еси́ благода́теля Го́спода, измени́вши ме́ртвость пра́отца Ада́ма, возвела́ еси́ естество́ к небе́сным.
ПЕ́СНЬ 3
Ирмо́с: Процвела́ е́сть пусты́ня, я́ко кри́н Го́споди, язы́ческая неплодя́щая це́рковь, прише́ствием Твои́м в не́йже утверди́ся мое́ се́рдце.
Распина́ем поколеба́л еси́ всю́ тва́рь, Го́споди, и ве́рныя утверди́л еси́, воспева́ющыя си́лу Твою́, и неизрече́нное сло́ве снизхожде́ние Твое́.
Ра́й отве́рзл еси́ Кресто́м Твои́м, Влады́ко, и разбо́йника вве́л еси́ позна́вшаго Ца́рствие Твое́, и бога́тство Боже́ственнаго Твоего́ благоутро́бия.
Му́ченичен: Процвето́ша му́ченицы я́коже шипцы́ благоуха́ннии, в мы́сленных де́брех, и злосмра́дную пре́лесть отгна́ша, и ве́рных сердца́ облагоуха́ша.
Му́ченичен: Свети́льницы вселе́нныя, ве́рных спаси́телие святи́и, све́тлыми ду́ха заря́ми все́х просвети́те, ва́с по до́лгу ублажа́ющих.
Богоро́дичен: Воздвиза́ема на Дре́во Жизнода́вца ви́дящи, и во́лею умира́юща, все́м жи́знь Подаю́щаго, боля́ше утро́бою, Всенепоро́чная.
И́н
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Злату́ю я́ко вои́стинну кади́льницу, и ру́чку ма́нны, и Бо́жию го́ру, и пала́ту красну́ Боже́ственную, Тя́, Де́во, имену́ем.
Це́рковь и свяще́нное жили́ще Сло́ва су́щи, Богоро́дице: согреше́ний очисти́лище, Пречи́стая, бу́ди ми́, Присноде́во.
Ни язы́к земноро́дных, ни у́м безпло́тных возмо́жет Рождество́ Твое́ сказа́ти: вы́ше естества́ бо и смы́сла, Богоро́дице, Зижди́теля родила́ еси́.
Утвержде́ние бу́ди и прибе́жище, и покро́в, Де́во Богороди́тельнице, ве́рою к Тебе́ прибега́ющым, и Бо́жию Тя́ Ма́терь провозвеща́ющым.
ПЕ́СНЬ 4
Ирмо́с: Прише́л еси́ от Де́вы, не хода́тай, ни А́нгел, но Са́м Го́споди вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
Упраздни́л еси́ нача́ло лю́таго мироде́ржца, на Дре́во возноси́м, и кля́тву потреби́л еси́. Те́мже Тя́ сла́вим, и́же тобо́ю спасе́ни, Еди́не Го́споди.
Распросте́рта на Дре́ве ви́девшее Тя́ со́лнце скры́ све́т, го́ры и ка́мение распадо́шася, и заве́са церко́вная раздра́ся, Всеси́льне.
Му́ченичен: Умерщвля́еми, врага́ до конца́ умертви́сте, желе́зом стру́жеми, ко́жнаго умерщвле́ния дебельства́ совлеко́стеся му́ченицы Госпо́дни, и сла́вою облеко́стеся.
Му́ченичен: Усека́емыми глава́ми му́ченицы, ужа́сно лука́вых си́л главы́ отсеко́ша, и пребыва́ющую сла́ву насле́доваша ра́дующеся.
Богоро́дичен: Возсия́ из утро́бы Твоея́, Отрокови́це неискусобра́чная, О́тчее заре́ние Христо́с, и просвети́ вселе́нную, распина́ем, и бесо́вскую тьму́ потреби́л е́сть.
И́н. Ирмо́с то́йже
Ка́плю ми́ умиле́ния одожди́, Влады́чице, взима́ющи вся́к се́рдца моего́ зно́й, и помышле́ния моего́ му́тныя пото́ки уставля́ющи.
Ору́жием мя́ сласте́й уя́звлена, и лежа́ща ура́нена, Пречи́стая, не пре́зри, но исцели́ копие́м и кро́вию распя́таго Сы́на Твоего́ и Бо́га на́шего.
Обогати́вши влады́чеством всю́ тва́рь, лю́те мя́ обнища́вша благода́тию Боже́ственною уще́дри: я́ко да велича́ю Тя́, я́ко благу́ю мою́ Предста́тельницу, Всенепоро́чная.
Прохлади́ мя́, Де́во, покая́нием, и одожди́ се́рдце мое́ изсо́хшее зно́ем страсте́й, излива́ющи на мя́ еле́й и целе́ние ми́лости Твоея́.
ПЕ́СНЬ 5
Ирмо́с: Хода́тай Бо́гу и челове́ком бы́л еси́, Христе́ Бо́же: Тобо́ю бо, Влады́ко, к Светонача́льнику Отцу́ Твоему́, от но́щи неве́дения приведе́ние и́мамы.
На кресте́ пригвозди́вся, земна́я основа́ния поколеба́л еси́, и копие́м пробода́ем, зми́я началозло́бнаго закла́л еси́, и то́ки спасе́ния все́м, Христе́, источи́л еси́.
Не терпе́л еси́ зре́ти заблужда́ема, Его́же рука́ма созда́в, ру́це распросте́рл еси́ сло́ве на Дре́ве умерщвля́ем, и оживи́л еси́ сего́ Дре́вом дре́вле уме́ршаго.
Му́ченичен: Дру́зи христо́вы, те́плии челове́ком засту́пницы, цве́ти честни́и, преудо́бреннии сосу́ди ду́ха, му́дрии страстоте́рпцы, досто́йне ублажа́ются.
Му́ченичен: Зако́нно пострада́ ли́к святы́х Твои́х страда́лец, беззако́нных посрами́, Еди́не Законода́вче, си́лою Твое́ю, и сконча́в тече́ние, му́ченически венча́ся.
Богоро́дичен: Яви́лася еси́, Чи́стая, по рождестве́ нетле́нна, Бо́г бо из Тебе́ роди́ся воплоща́ем: Его́же усмотри́вши распина́ема, не терпя́щи, утро́бною боле́знию восклица́ла еси́.
И́н
Ирмо́с: Све́та Пода́телю и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́, ино́го Бо́га не зна́ем.
Воплоще́нна из Тебе́, Богороди́тельнице, ве́рнии позна́хом, без се́мене Сы́на ро́ждшася, Бо́га и́стинна, и Челове́ка естество́м. Те́мже Тя́ сла́вим.
Под кро́в Тво́й, Пречи́стая, и заступле́ние ве́рнии всегда́ прибега́юще ве́рою, Тебе́ ра́ди Де́во, избавля́емся вся́каго лю́таго обстоя́ния.
Изба́ви на́с искуше́ний, и от бу́ри помышле́ний, Пречи́стая, вся́каго гне́ва, и вся́каго греха́, гла́да же и губи́тельства, и ве́чнаго, Де́во, муче́ния.
Предста́тельнице на́ша, спасе́ние и упова́ние, Влады́чице, христиа́н су́щи, спаса́й любо́вию Тя́ при́сно ве́рно воспева́ющих, Де́во Всепе́тая.
ПЕ́СНЬ 6
Ирмо́с: Ко Го́споду от ки́та Ио́на возопи́: Ты́ мя возведи́ из глубины́ а́да, молю́ся, да я́ко Изба́вителю во гла́се хвале́ния, и́стины же ду́хом пожру́ Тебе́.
На ю́ныя главы́ поло́ж дла́ни иногда́ Иа́ков, кре́ст прописова́ше, на не́мже Сло́ве распросте́рл еси́ дла́ни: и от руки́ льсти́ваго борца́ изба́вил еси́, Христе́ челове́чество.
Распе́ншуся Христе́ тебе́ Всецарю́ во́лею, ца́рствующий гре́х потреби́ся: Ада́м же и́же иногда́ дре́вле из рая́ изгна́нный, в то́й вселя́ется па́ки, Тебе́ воспева́я.
Му́ченичен: Красны́ су́ще в ра́нах свяще́нныя, и́же благоле́пием украси́вшыяся небе́сным, вои́стинну возлю́бленныя Госпо́дни му́ченики, несумне́нным се́рдцем воспои́м.
Му́ченичен: Неугаси́му свещу́ свою́ соблю́дше, Боже́ственнии му́ченицы, напои́ша бога́тно кровьми́ свои́ми, и Боже́ственнаго черто́га получи́ша вхо́д ра́дующеся.
Богоро́дичен: Пое́м Тя́, Всепе́тая, я́ко Бо́га ро́ждшую Препе́таго, на Дре́ве сопротивоборца́ врага́ погу́бльша, и из тли́ изба́вльшаго воспева́ющих того́ страда́ния.
И́н
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
И́же во́лею вся́ соде́лавый, изво́ли во чре́во Неискусобра́чныя всели́тися: и и́же тле́нием боля́щыя, нетле́нием обогати́л е́сть, я́ко Милосе́рд.
Превы́шши Вы́шних Си́л, и святе́йши еси́, Пренепоро́чная, па́че естества́ вмести́вши, невмести́мое Сло́во во чре́во твое́.
На пути́ мя жите́йстем заблужда́юща, и в безпу́тие ча́сто впа́дающа грехо́вное, к стези́ покая́ния, Влады́чице, наста́ви мя́.
Не пре́зри, Чи́стая, мольбы́ на́шя, на Тя́ возло́жших наде́жду ра́б Твои́х: прибе́жище бо, Влады́чице, и душа́м очисти́лище ты́ еси́.
ПЕ́СНЬ 7
Ирмо́с: Богопроти́вное веле́ние беззако́ннующаго мучи́теля, высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, Сы́й Благослове́н и Препросла́влен.
Ору́жие е́же пре́жде обраща́емое, плещи́ мне́ дае́т, отне́леже копие́м прободе́ся, на Кресте́ воздви́женый, благоутро́бне Го́споди. Те́мже велича́ю Тя́, Твое́ю честно́ю стра́стию обре́т безстра́стие.
Зми́й, и́же Моисе́ем возвыша́емый на Дре́во, Боже́ственное возвыше́ние прообража́ше Христо́во, льсти́ваго зми́я умертви́вшаго, все́х же оживи́вшаго на́с умертви́вшихся преступле́нием.
Му́ченичен: Сы́нове быва́ете Боже́ственным приобще́нием, безнача́льна роди́теля Сы́ну собезнача́льну святи́и стра́сти Пречи́стей уподо́бльшеся, те́мже бра́тию ва́с нарица́ет, и насле́дники Ца́рствия своего́.
Му́ченичен: На Кре́ст возвыша́еми, я́ко Влады́ка, и копие́м пробода́еми, и мечи́ ссеца́еми, на о́гнь же и во́ду разделя́еми, и сдробля́еми колесы́ богоно́снии ра́довахуся му́ченицы.
Богоро́дичен: Гро́зд созре́вший, Его́же невозде́ланно Чи́стая возрасти́ла еси́ на Дре́ве я́ко узре́ пове́шена взыва́ше: Ча́до мое́ сла́дкое, мсто́ иска́пай, и́мже страсте́й пия́нство оти́мется.
И́н. Ирмо́с то́йже
Кре́пость моя́ и пе́ние и спасе́ние, и изве́стное заступле́ние, и стена́ необори́мая: су́щи, Влады́чице, борю́щыя мя́ де́моны побори́, при́сно и́щущыя умертви́ти мя́.
Бо́га вопло́щши от де́вственных Твои́х крове́й, обожи́вшаго Де́во челове́чество: те́мже мя́ страстьми́ оскверне́ннаго, и истле́вша вра́жиими ко́зньми, изба́ви моли́твами Твои́ми.
Пе́щь прообража́ше Твое́ Рождество́, Всенепоро́чная: о́троки бо не опали́, я́коже ни утро́бу Твою́ о́гнь непостоя́нный. Те́мже мо́лим Тя́: рабы́ Твоя́ огня́ ве́чнаго изба́ви.
ПЕ́СНЬ 8
Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Кро́вию из твои́х ре́бр нетле́нных иска́павшею, Долготерпели́ве, тва́рь освяти́ся: ре́ки же многобо́жия изсуше́ны бы́ша: ту́чы же яви́шася благоче́стия, пре́лестей бездо́ждие потребля́ющыя.
Распя́тия Твоего́ со́лнце устыде́ся, и своя́ лучы́ сокры́: ка́мение же распадо́шася, и а́д ни́зу устраши́ся: пра́ведных же ду́си взыгра́шася, ча́юще всеконе́чнаго сло́ве избавле́ния.
Му́ченичен: Исцеле́ния ве́рным то́чат оста́нки моще́й страстоте́рпец, и всегда́ вре́ды неудобоисце́льных боле́зней исцелева́ют: я́ко ди́вен еси́, Го́споди, зове́м благода́рно, во святы́х Твои́х му́ченицех.
Му́ченичен: Уста́ звере́й, и вре́ния коно́бная, померза́ния же и сту́дени, тя́жесть зно́я, ногте́й истерза́ния претерпе́сте тве́рдостию, и затворе́ния, и ну́ждную сме́рть страстоте́рпцы. Те́мже со Христо́м прославля́етеся.
Богоро́дичен: Пло́ть из Твоего́ чре́ва прие́млет хотя́й, и зри́мь быва́ет неви́димый, и распя́тие прие́млет, и кля́тва нарица́ется, от кля́твы изъима́я все́х Сы́н Тво́й, Богора́дованная Влады́чице.
И́н
Ирмо́с: Дре́вле ороси́вшаго евре́йския о́троки в пла́мени, и опали́вшаго Го́спода халде́и пресла́вно в не́м, воспое́м глаго́люще: благослови́те и превозноси́те Его́ во ве́ки.
Жи́во и незави́стно спасе́ние на́м земноро́дным, нескве́рная А́гница, я́же породила́ еси А́гнца Бо́жия, не пре́зри мене́ зову́ща: благослови́те вся́ дела́ Госпо́дня Го́спода.
Боже́ственное Твое́, Пречи́стая, Рождество́ обнови́ на́с, и все́х ча́да показа́ и сы́ны дне́ и све́та, и спа́сшеся взыва́ем: благослови́те вся́ дела́ Госпо́дня Го́спода.
Живу́ю во́ду породила́ еси́, Чи́стая, от ложе́сн деви́ческих, и оставле́ние источи́ла еси́ от исто́чника исцеле́ний ве́рным. Те́мже вси́ зове́м: благослови́те вся́ дела́ Госпо́дня Го́спода.
Гро́зд зре́лый жи́зни Ты́ возрасти́ла еси́, Чи́стая: лоза́ бо еси́ услажда́ющи зе́млю благи́ми, ю́же пою́ще зове́м: благослови́те вся́ дела́ Госпо́дня Го́спода.
ПЕ́СНЬ 9
Ирмо́с: Безнача́льна Роди́теля Сы́н, Бо́г и Госпо́дь, вопло́щься от Де́вы на́м яви́ся, омраче́нная просвети́ти, собра́ти расточе́нная: те́м Всепе́тую Богоро́дицу велича́ем.
Исцели́ сокруше́ние и окая́нство мое́ Твое́ю ра́ною, Сло́ве неизсле́дованне, и погребе́нный о́браз лука́выми страстьми́, очи́сти стра́стию Твое́ю, Го́споди Бо́же спасе́ния моего́.
Ви́ден бы́л еси́ возноси́м, на кипари́се Влады́ко, и на пе́вке, и ке́дре ра́ди бла́гости, еди́н сы́й Святы́я Тро́ицы, еди́ну ипоста́сь имы́й во двою́ естеству́, да спасе́ши челове́чество.
Му́ченичен: Кресто́м я́коже щито́м обле́кшеся му́ченицы, невреди́ми яви́стеся, все́ми стрела́ми соде́лателя зло́бы. Те́мже ны́не того́ попира́ете, тому́ руга́ющеся я́ко худе́й пти́це всегда́.
Му́ченичен: Земля́ у́бо зи́нувши, кро́ви ва́шя прия́т, не́бо же Боже́ственныя прия́т ду́хи, и со о́гненными чи́нми Боже́ственному престо́лу предстоите́, страстоно́сны му́ченицы, церко́внии столпи́ непоколеби́мии.
Богоро́дичен: Истле́вшее обнови́ла еси́ естество́ пра́отчее, па́че естества́ ро́ждши, и де́вствующи, естеству́ всему́ Созда́теля: Его́же на Кресте́ пове́шена дре́вле ви́дящи, восклица́ла еси́, Пречи́стая Ма́ти Де́во.
И́н
Ирмо́с: От Бо́га Бо́га Сло́ва, неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от Святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Человеколю́бия мя́ Боже́ственнаго сподо́би, Отрокови́це, Я́ же Еди́на Человеколю́бца Бо́га, пло́ть от Тебе́ заимова́вша, неизглаго́ланно ро́ждши, изба́ви мя́ бу́дущаго пла́мене, и му́ки вся́кия, любо́вию Тебе́ сла́вящаго.
Я́ко тве́рдую предста́тельницу, я́ко упова́ние и сте́ну, и наде́жду, и покро́в тве́рд, и необори́мое утвержде́ние, и небу́рное приста́нище, еди́ну кре́пкое прибе́жище стяжа́вше Тя́ вси́, спаса́емся, Всепе́тая.
Све́т ро́ждшая Боже́ственный, мно́гими помрачи́вшееся страсте́й наведе́ньми, и помышле́ньми чужда́го, се́рдце мое́ просвети́, Отрокови́це, ка́плю подаю́щи ми́ при́сно, от скве́рн греха́ Де́во, очища́ющую мя́.
Та́же, Досто́йно е́сть: И покло́н. Ектениа́ и свети́лен и псалмы́ обы́чныя.
На стихо́вне стихи́ры кре́стны, гла́с 2:
Креста́ Твоего́ дре́во, Христе́ Бо́же, дре́во живо́тное показа́л еси́ на́м ве́рующым в Тя́, и си́м упраздни́л еси́ держа́ву иму́щаго сме́рти: оживи́л же еси́ ны́ умерщвле́нныя грехо́м. Те́мже вопие́м Ти́: благода́телю все́х, Го́споди сла́ва Тебе́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́ и на дела́ Твоя́, и наста́ви сы́ны и́х.
Во́лею обнища́в обнища́ния ра́ди Ада́мова Христе́ Бо́же, прише́л еси́ на зе́млю от Де́вы вопло́щься, и распя́тие прия́л еси́, да на́с свободи́ши от рабо́ты вра́жия, Го́споди сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Вся́к гра́д и страна́ чту́т мо́щи ва́шя, о страстоте́рпцы му́ченицы: вы́ бо зако́нно пострада́вше, венцы́ небе́сныя прия́сте, и сего́ ра́ди святи́телем есте́ похвала́ и Це́рквам благоле́пие.
Сла́ва, и ны́не, КрестоБогоро́дичен, гла́с 2.
Подо́бен: Егда́ от Дре́ва Тя́:
Гро́зд всезре́лый, Чи́стая, Его́же невозде́ланно во утро́бе носи́ла еси́, на Дре́ве я́ко узре́ла еси́ Сего́ пове́шена, рыда́ющи восклица́ла еси́, и взыва́ла: Ча́до, сла́дость иска́пай, е́юже оти́мется пия́нство вся́кое страсте́й, благода́телю, мене́ ра́ди Тебе́ ро́ждшия, свои́м благоутро́бием умоля́ем.
Та́же, Бла́го е́сть испове́датися Го́сподеви: Трисвято́е. По О́тче на́ш, тропа́рь, ектениа́, и ча́с 1-й, и про́чее, и отпу́ст.
В сре́ду, блаже́нны, гла́с 2: 
Гла́с Ти́ прино́сим разбо́йнич, и мо́лимся: помяни́ на́с, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
На Кре́ст возне́сшуся Ти́, Спа́се, совозне́сл еси́ все́ челове́ческое естество́, непреста́нно пою́щее Тя́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Ада́мово рукописа́ние копие́м Твои́м раздра́л еси́, того́ напису́я в кни́зе живы́х, Человеколю́бче.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Подо́бницы бы́вше распя́тие претерпе́вшему, того́ о́бщницы и сла́ве яви́стеся му́ченицы.
Сла́ва: Оте́ц пребезнача́льный, Сы́н собезнача́льный, да пое́тся во еди́ной че́сти и сла́ве ку́пно со Святы́м Ду́хом.
И ны́не: На кресте́ я́ко ви́девши, Его́же без се́мене родила́ еси́, того́ долготерпе́ние, Отрокови́це, воспева́ла еси́ слезя́щи.
В сре́ду ве́чера 
на Го́споди воззва́х, стихи́ры святы́м апо́столом, гла́с 2.
Подо́бен: Егда́ от Дре́ва Тя́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Всю́ напои́сте зе́млю, я́коже ре́ки разде́льшеся духо́вныя из Еде́ма, ю́же и поора́вше все́ясте спаси́тельное пропове́дание, и кла́с благопло́ден пожа́сте му́дрии, ду́шы спасе́нных, си́х в мы́сленных сокро́вищах сокрыва́юще ученицы́ Госпо́дни, я́ко многоце́нное бога́тство.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
От тьмы́ страсте́й и сласте́й многостра́стное мое́ се́рдце свободи́те, свети́льницы су́ще Восто́ка мы́сленнаго, и просвети́телие пресве́тлии со́лнца, все́м возвеща́юще разо́ршаго ле́сть но́щи злове́рия: Его́же умоли́те и на́шя просвети́ти смы́слы, я́ко самови́дцы Сего́.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Но́выя вои́стинну благода́ти вы́ скрижа́ли Богоначерта́нныя, таи́нницы и сви́тцы одушевле́ннии яви́стеся, сло́во спаси́тельное нося́ще напи́санное Ду́хом, О́тчим пе́рстом: те́мже проидо́сте вся́ концы́, ве́ру правосла́вную, и к Небе́сным стезю́ веду́щую, все́м челове́ком я́ве показу́юще.
Та́же стихи́ры мине́и свято́му, а́ще и́мать.
А́ще ли ни́, и́ны стихи́ры свято́му, и вели́кому Чудотво́рцу Никола́ю, гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
В ми́рех пожи́в чу́вственне, ми́ро вои́стинну яви́лся еси́: ми́ром пома́зан бы́в у́мным, свя́те Нико́лае, святи́телю Христо́в, облагоуха́еши безсме́ртную воню́ благоуха́ния, ве́рою притека́ющым под кро́в тво́й, разреша́я си́х от напа́стей и бе́д и скорбе́й о́тче, ко Го́споду твои́ми моли́твами.
Сти́х: Хвали́те Го́спода вси́ язы́цы, похвали́те его́ вси́ лю́дие.
Мно́жеством искуше́ний содержи́м, и треволне́нием жите́йским обходи́м, волна́ми же потопля́ем обстоя́ний, и печа́льми облага́ем, на тя́ наде́жду мою́ всю́ возлага́ю о́тче Нико́лае, все́х лю́тых пода́ждь ми́ разреше́ние моли́твами твои́ми, блаже́нне, е́же ко Влады́це и Бо́гу на́шему.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Мра́ком и потемне́нием помышле́ний и бесо́вскими лестьми́ обноси́ма, и плотски́ми страстьми́ обурева́ема, и зако́ном побежда́ема грехо́вным, пости́гнув мя́ озари́ све́том благода́ти: све́т бо еси́ в ми́ре, Боже́ственною просвеща́ем заре́ю, достоблаже́нне Нико́лае.
Сла́ва, и ны́не, Богоро́дичен: Сло́во, е́же Отцу́, и Свято́му Ду́ху равноче́стное сы́й я́ко вели́кое со́лнце, из Де́вы Богоотрокови́цы возсия́вшее на земли́ в после́дняя, посла́ на́с я́ко зари́, сла́внии Апо́столи, све́том ве́ры просвеща́ющих вся́ челове́ки, во мра́це пре́лести, и те́х к не́й уче́ньми Боже́ственными приводя́щих.
Та́же, Све́те ти́хий: Проки́мен дне́: Бо́же, во и́мя Твое́ спаси́ мя, и в си́ле Твое́й суди́ ми. Сти́х: Бо́же, услы́ши моли́тву мою́, внуши́ глаго́лы у́ст мои́х.
На стихо́вне стихи́ры апо́стольския, гла́с 2:
Возвели́чил еси́, Спа́се, во вселе́нней верхо́вных апо́стол имена́: навыко́ша бо небе́сным, и неизрече́нна да́ша земны́м исцеле́ния: и се́ни и́х еди́ны неду́ги уврачева́ху, и́же от ры́барей чудотворя́ще, и и́же от иуде́й богосло́вяще благода́ти уче́ния: и́хже ра́ди милосе́рде, да́ждь на́м ве́лию ми́лость.
Сти́х: К Тебе́ возведо́х о́чи мои́ живу́щему на Небеси́, се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
И́же от непра́ведных дея́ний всегда́ бори́ми, и к тебе́ прибега́юще вои́стинну су́щему Бо́гу, гла́с Твои́х учени́к прино́сим Ти́, глаго́люще: спаси́ ны, Наста́вниче, погиба́ем. Покажи́ и ны́не враго́м на́шым, мо́лимся я́ко покрыва́еши лю́ди, и спаса́еши от бе́д, моли́твами апо́стол, презира́я грехи́, за мно́гую благосты́ню, Го́споди, сла́ва Тебе́.
Сти́х: Поми́луй на́с, Го́споди, поми́луй на́с: я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Ве́лия сла́ва ю́же стяжа́сте святи́и ве́рою: не то́кмо бо во страда́ниих врага́ победи́ли есте́, но и по сме́рти ду́хи прогоня́ете, неду́жныя исцеля́ете, ду́ш и теле́с вра́чеве, моли́теся ко Го́споду, поми́ловатися душа́м на́шым.
Сла́ва, и ны́не, Богоро́дичен: Я́ко плодови́та ма́слина, Де́ва израсти́ Тебе́ плода́ живо́тнаго, плодоноси́ти ми́ру ве́лию и бога́тую ми́лость.
Та́же, Ны́не отпуща́еши: Трисвято́е. Тропа́рь, и отпу́ст.
В сре́ду на повече́рии 
кано́н моле́бный пресвяте́й Богоро́дице. Гла́с 2.
ПЕ́СНЬ 1
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския, я́ко просла́вися.
И́же благоче́стно Тя́, Чи́стая, су́щую Богоро́дицу испове́дающаго душе́ю и усты́, от лю́тых бе́д, и неду́г и прегреше́ний ны́не спаси́, Пречи́стая.
Всю́ в Тебе́ благода́тей бе́здну лежа́щу уве́дехом: те́мже прибега́юще, Богоро́дице усе́рдно к покро́ву Твоему́ Боже́ственному, спаса́емся.
Сла́ва: О на́с, Тя́ пою́щих, Пречи́стая, моли́ Воплоще́ннаго от пречи́стых Твои́х и честны́х крове́й, изба́витися от прегреше́ний, и боле́зней го́рьких.
И ны́не: Тя́ похвалу́ ве́рнии вси́ стяжа́хом, прибе́жище и утвержде́ние и ра́дование, и душа́м спасе́ние, наде́жду же и сте́ну, Богоблагода́тная.
ПЕ́СНЬ 3
Ирмо́с: Утверди́ на́с в Тебе́, Го́споди, Дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Моли́твами Твои́ми, Чи́стая, Бо́га Его́же родила́ еси́, пода́ждь благопреме́нна твои́м рабо́м, притека́ющым к покро́ву Твоему́, и ве́рно кла́няющымся Твоему́ Рождеству́.
Глаго́лы моея́ моли́твы услы́ши, Де́во, из глубины́ моего́ се́рдца, я́же приношу́ Ти, Препе́тая, и от страсте́й и напа́стей спаси́ мя.
Сла́ва: Всю́ мою́ жи́знь окорми́, Де́во, упова́ние мое́ и предста́тельнице, искуше́ний и наи́тия избавля́ющи, и ну́жных, Богоневе́сто.
И ны́не: Прему́дрость Бо́жию ипоста́сную на руку́ я́ко носи́вши, Богома́ти, от неве́дения и заблужде́ния изба́витися на́м, моли́ся.
ПЕ́СНЬ 4
Ирмо́с: Услы́шах, Го́споди, сла́вное Твое́ смотре́ние, и просла́вих, Человеколю́бче, непостижи́мую Твою́ си́лу.
Я́звам мои́м душе́вным, и плотски́м скве́рнам, Я́же Бо́га ро́ждшая, Влады́чице, разреше́ние пода́ждь.
Оскверне́ннаго мя́ страстьми́, и помышле́нии, и жития́ треволне́нии, упова́нием, Де́во, и ве́рою утверди́.
Сла́ва: От наи́тия изба́ви мя́, Ма́ти Бо́жия, и бу́ри, и бе́д Твои́ми моли́твами, Еди́на Препе́тая.
И ны́не: Обурева́ема волна́ми жите́йскими, исхити́, Де́во, к Твоему́ приста́нищу наставля́ющи мя́.
ПЕ́СНЬ 5
Ирмо́с: Све́та Пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́, ино́го Бо́га не зна́ем.
Ору́жие непобеди́мое иму́ще, на разли́чная искуше́ния вра́жия, вся́каго озлобле́ния избавля́емся я́ве, и́же Тя́ Богоро́дицу Чи́стую ве́дущии.
Зако́на исполне́ние, Вы́шшая Херуви́м, родила́ еси́ Бо́жия Сло́ва воплоще́нна, Сы́на Единоро́дна: Его́же о рабе́х Твои́х умоли́.
Сла́ва: Вся́ческих Творца́ на руку́ Твое́ю, Чи́стая, нося́щи, Сего́ на́м Твои́ми моли́твами благопреме́нна дава́й, ны́не все́м се́рдцем к Тебе́ прибега́ющым.
И ны́не: От утесне́ния и боле́зни ду́ши, мольбу́ приношу́ Ти окая́нный: щедро́т Еди́на ро́ждшая вино́вное Сло́во, уще́дрив спаси́ мя.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Спасе́ния приста́нище ве́дый Тя́, пла́вая многопеча́льнаго жития́ мо́ре, призыва́ю, Влады́чице: окорми́тельница души́ мое́й бу́ди.
Обнажи́хся оде́жды целому́дрия моего́, озло́блен бы́в, но, Ма́ти Присноде́во, Бо́га ро́ждшая, ра́дости оде́жду пода́ждь ми́.
Сла́ва: Чи́стаго жития́ отпадо́х, к ле́ности жи́в стра́стный: но возведи́, Благослове́нная Влады́чице, повеле́нием Сы́на Твоего́ сочта́вши.
И ны́не: Ми́лости Твоея́, Богоро́дице, сподо́би мя́, Преми́лостиваго Сло́ва поро́ждшая, Свое́ю кро́вию от тли́ челове́ки изба́вльшаго.
Та́же, Го́споди поми́луй, три́жды. Сла́ва, и ны́не:
Седа́лен, гла́с 2. Подо́бен: Боже́ственнаго бы́хом:
Боже́ственнаго мя́ вхо́да, Чи́стая, сподо́би, моли́твами Твои́ми, Присноде́во, и соу́зы лю́тых страсте́й расто́ргши, пла́мене бу́дущаго мя́ свободи́.
ПЕ́СНЬ 7
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния: посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
На Кресте́ пригво́ждься, И́же из Тебе́ воплоти́выйся, Богороди́тельнице, Ада́мово раздра́ рукописа́ние: Его́же ны́не, Де́во, моли́, вся́кия зло́бы изба́витися ве́рою зову́щым: Благослове́нная, Я́же Бо́га пло́тию ро́ждшая.
Наде́жда блага́я, засту́пница же ве́рных еси́, Влады́чице: и ны́не мо́лимся Тебе́, дарова́ти ми́лости пучи́ну все́м на Тя́ наде́ющымся, и зову́щым Ти́: Благослове́нная, Я́же Бо́га пло́тию ро́ждшая.
Сла́ва: Тьмо́ю лю́тою жития́ объя́т бы́в, соскорбя́щаго и сболе́знующаго не обрето́х: Твое́ю, Де́во, све́тлостию разреши́ тьму́ прегреше́ний, и озари́ пе́ти Тебе́, Благослове́нная, Я́же Бо́га пло́тию ро́ждшая.
И ны́не: В кра́сную оде́жду спаси́тельных за́поведей креще́нием оде́явся, очерни́х ле́ностию окая́нный, ны́не же к Тебе́ притека́ю, Де́во, во оде́жду прося́ спасе́ния Тобо́ю па́ки облещи́ся.
ПЕ́СНЬ 8
Ирмо́с: В пе́щь о́гненную ко отроко́м евре́йским снизше́дшаго, и пла́мень в ро́су прело́жшаго Бо́га, по́йте дела́ я́ко Го́спода, и превозноси́те во вся́ ве́ки.
Изнемога́ет мо́й ны́не у́м, во глубину́ впа́д безче́стия, я́ко отвсю́ду разли́чными объя́т е́смь злы́ми: но Ты́, Де́во, исцели́, безстра́стия све́том оде́явши.
Сто́лп кре́пости тве́рд, и степе́нь, и храни́тельницу, и засту́пницу стяжа́вше Тя́ ве́рою, спаса́емся ны́не, пою́ще Рождество́ Твое́, Пречи́стая, и превознося́ще его́ во вся́ ве́ки.
Сла́ва: Безсме́ртия зарю́, и исто́чник ве́мы Тя́, Богоро́дице, я́ко ро́ждшую Сло́во безсме́ртнаго Отца́, вся́ от сме́рти избавля́ющее, превознося́щыя Его́ во вся́ ве́ки.
И ны́не: Струи́ исцеле́ний на́м всегда́ ве́рным, Чи́стая, источа́еши, Его́же незави́стную благода́ть взе́млюще, воспева́ем Рождество́ Твое́, Чи́стая, и превозно́сим во вся́ ве́ки.
ПЕ́СНЬ 9
Ирмо́с: От Бо́га Бо́га Сло́ва неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от Святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Богоблаже́нная Отрокови́це, наде́жду мою́ всю́ усе́рдно возложи́х на Тя́: спаси́ мя, Ма́ти и́стиннаго Живота́, и пи́щи присносу́щныя насы́титися, моли́, Чи́стая, ве́рою Тя́ и любо́вию пе́сньми велича́ющему.
Я́вльшися, Де́во, Две́рь Боже́ственнаго Све́та, души́ моея́ мглу́ све́том Твои́м невеще́ственным и блиста́нии озари́, и от ве́чнаго огня́ изба́витися ми́ сподо́би, Чи́стая, хода́тайствы Твои́ми: я́ко да непреста́нно велича́ю Тя́.
Сла́ва: Боля́щыя зря́щи душе́ю и те́лом, и вве́рженыя в стра́сти лю́тыя, благоутро́бием Твои́м, Влады́чице, исцели́вши разреши́, и́же ны́не стужа́емыя печа́льми: да ве́рою и любо́вию Тя́ пе́сньми велича́ют.
И ны́не: Во чре́во Твое́ всели́ся, Его́же из Чре́ва преве́чный Оте́ц роди́ Сы́на, соверше́н бы́сть Челове́к, и исто́чник благода́тей Тя́, Богома́ти, показа́ на́м, ве́рно кла́няющымся несказа́нному Твоему́ Рождеству́.
Та́же, Досто́йно е́сть: И покло́н. И про́чее обы́чно, и отпу́ст.
Четверг 
В четверто́к у́тра 
по 1-м стихосло́вии седа́льны апо́стольския, гла́с 2:
И́же умудри́вый ловцы́ па́че ри́торов, и посла́вый я́коже пропове́дники по все́й земли́, неизглаго́ланным человеколю́бием Твои́м, Христе́ Бо́же: те́х ра́ди утверди́ це́рковь Твою́, и ве́рным низпосли́ благослове́ние Твое́, еди́не во святы́х почива́яй.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Прему́дрости Бо́жия су́ще ученицы́ и самови́дцы, прему́дрых и ри́торов я́ко нему́друю му́дрость охуди́ша, простото́ю про́поведи язы́ки умудри́вше Боже́ственнии Апо́столи, правосла́вно воспева́ти соде́теля еди́наго и Го́спода.
Сла́ва, и ны́не, Богоро́дичен: Тебе́ велича́ем, Богоро́дице, вопию́ще: ра́дуйся незаходи́маго све́та о́блаче: того́ бо носи́ла еси́ в не́дрех твои́х, сла́вы Го́спода.
По 2-м стихосло́вии, седа́лен, гла́с 2:
Улови́вше ловцы́ язы́ки мре́жею ду́ха, и научи́ша концы́ земны́я тебе́ кла́нятися со отце́м, и ду́хом христе́ Бо́же: те́х ра́ди утверди́ це́рковь Твою́, и ве́рным низпосли́ благослове́ние Твое́, и́же еди́не Ми́лостиве и Человеколю́бче.
Сти́х: Испове́дят небеса́ чудеса Твоя́, Го́споди. И па́ки глаго́ли то́йже седа́лен.
Посе́м, Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Страстоно́сцы Госпо́дни, блаже́нна земля́ напи́вшаяся кро́ве ва́шея, и свя́ти хра́ми прие́мшии телеса́ ва́ша: на суди́щи бо врага́ обличи́сте, и Христа́ со дерзнове́нием пропове́дасте. Того́ я́ко бла́га моли́те спасти́ся, мо́лимся, душа́м на́шым.
Сла́ва, и ны́не, Богоро́дичен: Боже́ственнаго естества́ о́бщницы бы́хом, Тобо́ю, Богоро́дице Присноде́во: Бо́га бо на́м воплоще́нна родила́ еси́. Те́мже Тя́ по до́лгу вси́ благоче́стно велича́ем.
По 3-м стихосло́вии, седа́льны, гла́с 2.
Подо́бен: Милосе́рдия су́щи исто́чник:
И́же свети́ла све́тлая, святы́я Твоя́ ученики́ сло́ве в ми́р посла́в, и просвети́л еси́ подсо́лнечную, тьмы́ неразу́мия избавля́я все́х челове́к. Те́х моли́твами при́сно умоле́н быва́я, ю́же во тьме́ ду́шу мою́ просвети́, Человеколю́бче, и спаси́ мя.
Луча́ми чуде́с, Нико́лае, просвеща́еши подсо́лнечную всю́, и разреша́еши мра́к скорбе́й, и бе́д отгоня́еши наше́ствие, предста́тель сы́й тепле́йший.
Сла́ва, и ны́не, Богоро́дичен: Неискусобра́чная пречи́стая, Свята́я Богоро́дице безневе́стная, сы́на Твоего́, его́же па́че естества́ пло́тию родила́ еси́, со Апо́столы при́сно моли́ согреше́ний проще́ние, и жития́ исправле́ние, и страсте́й премене́ние дарова́ти все́м пою́щым Тя́.
Кано́н святы́м апо́столом, творе́ние Феофа́ново. Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, Препросла́вленный Госпо́дь, сла́вно бо просла́вися.
Све́та Боже́ственнаго мо́лния ве́рою бы́вше, светови́днии Спа́совы апо́столи, всего́ мя просвети́те омрача́ема сласте́й че́рностию, и в ле́ности все́ мое́ житие́ проше́дша. [Два́жды.]
Ученицы́ и дру́зи Христо́вы, дру́га мя́ бы́вша врагу́, злы́х ра́ди присвое́ния, от сего́ мя избавля́йте сподви́жуще мою́ ду́шу к любви́, возлюби́вшаго ро́д челове́чь благосты́ни ра́ди.
Смире́нная душе́ моя́, пре́жде сме́рти потщи́ся пока́ятися, и себе́ умерщвле́нную пла́чи: да я́ко Ла́заря четверодне́внаго воскреси́вый я́ко милосе́рд, и Тебе́ воскреси́т апо́стол мольба́ми.
Богоро́дичен: Блага́го ро́ждши Бо́га, Пречи́стая, все́х благотворя́щаго, тле́нием содержи́мых, того́ моли́, Пренепоро́чная, со проро́ки, и му́ченики, и апо́столы, все́х изба́вити от напа́стей.
И́н кано́н свято́му и вели́кому чудотво́рцу мироточи́вому Никола́ю, [его́же краегране́сие: Мольбу́ любе́зну, Нико́лае, приими́.] Творе́ние Ио́сифово. Гла́с 2.
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския, я́ко просла́вися.
Всегда́ Боже́ственному престо́лу благода́ти предстоя́, Нико́лае, благода́ть и ми́лость дарова́ти моли́ся, Тебе́ призыва́ющым ве́рою рабо́м твои́м.
На земли́ вели́ка предста́теля тя́ показа́ Бо́г бе́дствующым: те́мже ми́ предста́ни в нощи́ и во дни́, сохраня́я мя́ от собла́зн борца́.
Я́коже дневну́ю звезду́ уве́дев тя́, твои́ми светоза́рными луча́ми тьмы́ да изба́влюся искуше́ний, и бе́д и вся́каго греха́, о́тче Нико́лае.
Богоро́дичен: Теле́сных боле́зней изба́ви мя́, и души́ моея́ исцели́ недове́домыя стру́пы, и огня́ ве́чнаго исхити́ мя, Еди́на Богоблагода́тная.
ПЕ́СНЬ 3
Ирмо́с: Процвела́ е́сть пусты́ня, я́ко кри́н Го́споди, язы́ческая неплодя́щая Це́рковь, прише́ствием Твои́м, в не́йже утверди́ся мое́ се́рдце.
Учи́теля стяжа́вше святи́и прему́дрость о́тчую ду́хом, е́ллинскую обуи́сте прему́дрость, богови́дцы досточу́днии.
Непло́дие души́ моея́ разреши́те всехва́льнии, и благоча́дие дея́ний, в доброде́телех приноси́ти сотвори́те, я́ко сло́ва самови́дцы достоблаже́ннии.
Лю́те мя́ уяде́на ны́не ядови́тым угрызе́нием вра́жиим, исцели́ мольба́ми Апо́стол Твои́х, благоде́телю все́х, Многоми́лостиве.
Богоро́дичен: Бо́га преблага́го умоли́, Пречи́стая, со Апо́столы все́ми, от вся́каго вре́да, и обстоя́ния, и бе́д изба́витися чту́щым Тя́.
И́н
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Исцеле́ний исто́чник сы́й свя́те, стра́сти уврачу́й души́ моея́, и жи́знь мою́ соблюди́, невре́дна мя́ сохраня́я раба́ Твоего́.
Ума́ моего́ побежде́ние исправля́я, от вре́да ви́димых и неви́димых борю́щих мя́ спаса́й, я́ко предста́тель мо́й, вели́кий Нико́лае.
И́же еди́н благи́й Тя́ бла́га засту́пника челове́ком даде́ блаже́нне, сего́ ра́ди молю́ Тя́: от вся́ких мя́ зо́л свободи́.
Богоро́дичен: Кре́пость моя́ и ра́дость и весе́лие, и стена́ тве́рдая и предста́тельнице, Ты́ еси́, Всенепоро́чная, искуше́ний и бе́д избавля́ющи мя́.
ПЕ́СНЬ 4
Ирмо́с: Прише́л еси́ от Де́вы, ни хода́тай, ни А́нгел, но са́м Го́споди вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
А́лчуща мя́ всегда́, и гла́дом иста́ема, спасе́ния сне́дьми насы́ти, Еди́не Человеколю́бче, Боже́ственными мольба́ми Апо́стол, во все́м ми́ре пропове́давших Тя́. [Два́жды.]
На мо́ре мирско́е наве́л еси́ все́х, я́ко ко́ни, Человеколю́бче, сла́вныя апо́столы Твоя́, того́ возмуща́ющыя сла́ныя неве́рствия го́рькия во́ды.
Со́лнца Христа́ су́щым во тьме́ возвести́вше, во тьме́ мя лежа́ща грехо́вней просвети́те, апо́столи прехва́льнии, возбраня́юще лука́вым помысло́м се́рдца моего́.
Богоро́дичен: Всепе́тая, я́же Бо́га препе́таго ро́ждшая, о пою́щих Тя́ со апо́столы моли́, я́ко да изба́вимся от грехо́в, и бе́д и озлобле́ния.
И́н
Ирмо́с: Пою́ Тя, слу́хом бо, Го́споди, услы́шах, и ужасо́хся: до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Украси́в престо́л доброде́тельми, Нико́лае, украше́ние яви́лся еси́ святи́телем честно́е. Те́мже Тя́ молю́: неле́поту души́ моея́ украси́, и от мирски́х собла́зн спаси́ мя.
Стезю́ та́мо веду́щую угла́ди ми́ преблаже́нне: от жите́йских во́лн облегчи́ мя, и ко приста́нищу жи́зни возведи́, Нико́лае, от Тебе́ предста́теля вели́каго обогати́вшася.
Глаго́л Боже́ственных послу́шателю, услы́шав моя́ глаго́лы, изба́ви мя́ от бесо́вских собла́зн, и беззако́нных муже́й, и вся́ких обстоя́ний находя́щих, вели́кий Нико́лае.
Богоро́дичен: Свята́я Богоро́дице Влады́чице, в нощи́ мя и во дни́ освяти́, и сохрани́, и наста́ви ко спасе́нию мно́гими грехи́ па́дающа, и прило́гми бесо́вскими низре́ема.
ПЕ́СНЬ 5
Ирмо́с: Хода́тай Бо́гу и челове́ком бы́л еси́ Христе́ Бо́же: Тобо́ю бо, Влады́ко, к светонача́льнику Отцу́ Твоему́, от но́щи неве́дения приведе́ние и́мамы.
Вели́кий па́стырь посреде́ волко́в посла́ я́ко о́вцы, Боже́ственныя ученики́ своя́, те́х претворя́ющя Бо́жиею си́лою креще́ния, и добро́тою слове́с. [Два́жды.]
Боже́ственным све́том, я́же во тьме́ пре́лести просвети́сте Апо́столи сердца́. Те́мже молю́ вы́, отемне́наго мя́ сластьми́ мра́чными, просвети́те, богоблаже́ннии.
Окая́нная душе́, пре́жде конца́ потщи́ся и пока́йся, Го́сподеви зову́щи: согреши́х Ти́, Влады́ко, прости́ Апо́стол ра́ди, и спаси́ мя я́ко милосе́рд.
Богоро́дичен: Све́том Твои́м озари́ во тьме́ лежа́ща мя́, све́та жили́ще, и со Апо́столы моли́ся, Пренепоро́чная, от вся́кия ну́жды изба́вити мя́ Твои́ми моли́твами.
И́н
Ирмо́с: Све́та пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́ ино́го Бо́га не зна́ем.
Зако́на Бо́жия испо́лнителю, моли́ блага́го Бо́га, зако́ны Боже́ственныя ми́ соблюда́ти, и беззако́ннующих вра́г изми́ мя, и бесо́вскаго вре́да, всеблаже́нне Нико́лае.
Я́коже дре́вле предста́в, Свя́те, избавля́я ю́ношы три́: си́це и мене́ от вся́каго греха́ изба́ви твои́ми к Бо́гу моли́твами, богому́дре Нико́лае.
Священноде́лателю Христо́в, гре́шником испору́чниче, Вели́кий Чудотво́рче, благода́вца моли́ Бо́га, да не посрами́т мене́ в ча́с су́дный.
Богоро́дичен: Господороди́тельнице чи́стая, облада́ема мя́ мно́гими страстьми́, я́ко блага́ предста́вши изба́ви от си́х: я́ко да Тя́ воспева́ю душе́ю и се́рдцем и язы́ком, спаса́ем.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
И́же во́ду живо́тную нося́ще, та́емую ду́шу мою́ зно́ем грехо́вным молю́ся, ученицы́ Спа́совы напо́йте.
Небеса́ мы́сленная бы́вше, богоза́рнии Апо́столи, сла́ву Бо́жию испове́дасте неизрече́нную, ю́же улучи́ти на́м все́м моли́теся.
В пучи́не лю́те волну́ющийся, к Тебе́, Христе́, и́же все́х Окорми́телю прихожду́, ра́ди Апо́стол Твои́х, ко спаси́тельному приста́нищу упра́ви мя́.
Богоро́дичен: Со все́ми вы́шними си́лами, со проро́ки, и Апо́столы, и му́ченики, о на́с моли́ сы́на Твоего́, Богоневе́сто.
И́н. Ирмо́с то́йже
И́же ми́ряном бы́в первопресто́льник, Нико́лае, и облагоуха́л еси́ ве́рных составле́ния благи́ми Твои́ми дея́нии: от злосмра́дна прегреше́ния изба́ви мя́.
Светле́йше со́лнца стяжа́в, отче, се́рдце, всего́ мя просвети́, искуше́ний и скорбе́й отгоня́я тьму́, Нико́лае.
От вся́кия изба́ви мя́ тесноты́, простра́нство я́ко име́я ми́лости, Нико́лае, те́сным ше́ствовати мя́ укрепи́ путе́м ко Го́споду.
Богоро́дичен: На вся́ко вре́мя Тебе́ призыва́ю, Пречи́стая, да обря́щу Тя́ помо́щницу, изъима́ющую мя́ от вся́каго озлобле́ния и стра́шных му́к.
ПЕ́СНЬ 7
Ирмо́с: Богопроти́вное веле́ние беззако́ннующаго мучи́теля высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, Сы́й благослове́н и препросла́влен.
Огне́м Боже́ственнаго ду́ха предвозжже́ни бы́вше Апо́столи, пре́лести у́глие угаси́сте, Бо́жие же раче́ние во уме́х все́х ве́рных воспали́сте: те́мже велегла́сно ва́с чти́м. [Два́жды.]
Ми́р возненави́десте, и я́же в ми́ре, Христа́ возлюби́сте, в ми́ре пло́тию челове́ком примеси́вшася: его́же моли́те, Боже́ственнии Апо́столи, я́же в житии́ мя все́х лю́тых свободи́ти.
Судие́ пра́ведне Сердцеве́дче, и́же еди́н сокрове́нная ве́дый моя́ согреше́ния, в ча́с суда́ не осуди́ мене́, ниже́ отсле́ши мя́ во о́гнь, моли́твами Апо́стол Твои́х.
Богоро́дичен: Огне́м Божества́ не опали́лася еси́, неизрече́нно ро́ждши Де́во, бра́ку неиску́сна бы́вши. Те́мже со Апо́столы моли́ся, Чи́стая, ве́чнаго мя́ пла́мене свободи́ти, Тебе́ сла́вящаго.
И́н
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния: посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
Огню́ искуше́ний на вся́к де́нь примеша́юся, о́тче Нико́лае, посреде́ се́тей мимохожду́, я́коже пти́ца, под тво́й ще́дрый покро́в притека́ю: невре́дна мя́ сохрани́, блага́го моля́ Бо́га и Го́спода.
Глаго́лы моя́ услы́шав спе́шно, о́тче Нико́лае, потщи́ся приити́ ми на по́мощь, обурева́ему скорбьми́ и ну́ждами жите́йскими. И бесо́вскими озлобле́нии: я́ко да спаса́ем пою́ предста́тельство твое́.
И́же дре́вле я́влься во сне́ царю́, непови́нныя иму́щыя умре́ти избавля́я, напа́стей мя́ изба́ви находя́щих всегда́, и неду́г теле́сных, и душе́вных боле́зней, о́тче Нико́лае.
Богоро́дичен: Тебе́ еди́ну, Пречи́стая, име́ю помо́щницу, Тебе́ напису́ю мне́ все́х жития́ храни́тельницу, не пре́зри мене́ раба́ Твоего́, еди́на предста́тельнице ми́ра, но спаси́ мя пою́ща: благослове́н Бо́г оте́ц на́ших.
ПЕ́СНЬ 8
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Телови́дно на ва́с наше́д во о́гненном ви́де Пресвяты́й Ду́х, соде́ла я́ко свети́ла, попаля́юща у́бо безбо́жие, просвеща́юща же вся́ благоче́ствующыя, Боже́ственнии сло́ва апо́столи. [Два́жды.]
Страстьми́ лю́те обурева́емое неиспра́вленное се́рдце мое́ исцели́. Ще́дре, молю́ся: ду́шу мою́ просвети́, и у́м мо́й напра́ви прекло́ншийся в зло́бу, ученико́в Твои́х мольба́ми.
Воздохни́, душе́ моя́, и прослези́ся приле́жно, и себе́ пре́жде конца́ воспла́чи, пре́жде да́же не пости́гнет тебе́ пла́чь неуте́шимый, и возопи́й Го́сподеви: спаси́ мя, Ми́лостиве, моли́твами Апо́стол Твои́х.
Богоро́дичен: Пе́щь иногда́ неопа́льшая дете́й, Твое́ Рождество́ прообража́ше, Де́во Всенепоро́чная. Сего́ ра́ди молю́ Тя: со Апо́столы моли́ся, со все́ми проро́ки, огня́ гее́нны изба́вити мя́.
И́н
Ирмо́с: В пе́щь о́гненную ко отроко́м евре́йским снизше́дшаго, и пла́мень в ро́су прело́жшаго Бо́га, по́йте дела́, я́ко Го́спода, и превозноси́те во вся́ ве́ки.
Вяза́ти и реша́ти прии́м вла́сть от Бо́га, о́тче богому́дре Нико́лае, зо́л мои́х соу́зы разреши́ твои́ми моли́твами: и Боже́ственней мя́ привяжи́ любви́ вочелове́читися восхоте́вшаго Влады́ки.
Посеще́нием твои́м Боже́ственным во дни́ и в нощи́ посеща́й мя́, углажда́я стезю́ смире́нней мое́й души́, и сохраня́й мя́, свя́те Нико́лае, неуя́звлена от находя́щих лука́ваго собла́зн.
Ру́ку ми́ пода́ждь к Бо́жией по́мощи, Нико́лае, и сохрани́ от лю́таго вра́жия ча́яния, и́же ю́ношы иногда́ сме́рти го́рькия изба́вил еси́: да почита́ю тя́ я́ко блага́го предста́теля.
Егда́ ся́деши, Бо́же, на престо́ле стра́шнем суди́ти ми́ру, не вни́ди в су́д с рабо́м Твои́м: но ча́сти сподо́би спаса́емых, моли́твами Никола́а.
Богоро́дичен: Па́че естества́ Твои́м рождество́м, Богороди́тельнице, возвели́чила еси́ на́с ума́ленных вели́кими неисче́тными злы́ми. Те́мже мо́лимся Ти́, Пречи́стая: возвели́чи в на́с бога́тыя Твоя́ ми́лости.
ПЕ́СНЬ 9
Ирмо́с: Безнача́льна Роди́теля Сы́н, Бо́г и Госпо́дь, вопло́щься от Де́вы на́м яви́ся, омраче́нная просвети́ти, собра́ти расточе́нная: те́м Всепе́тую Богоро́дицу велича́ем.
Апо́столи сла́внии, Апо́столи блаже́ннии, ученицы́ Спа́совы, пропове́дницы всему́дрии, от вся́каго мя́ изба́вите вре́да, вся́каго гне́ва, вся́каго греха́, вся́каго обстоя́ния, и разли́чных напа́стей. [Два́жды.]
Мене́ осужде́ннаго, мене́ неиспра́вленнаго, Твоя́ повеле́ния небре́гшаго, и бесо́вским прельще́нием умовре́дно после́довавша, возврати́, Го́споди, моли́твами Апо́стол Твои́х.
Ду́шу неиспра́влену приношу́, и со́весть погребе́ную с вещми́ прегреше́ний, и оскверне́нное се́рдце, и по́мысл окаля́н, вопию́ Ти, Человеколю́бче: Апо́стол ра́ди уще́дри мя́ ми́лостию Твое́ю.
Богоро́дичен: Апо́столи Пречи́стая, Твоего́ Сы́на пропове́даша во все́м ми́ре, Бо́га и Челове́ка. Те́мже с ни́ми моли́ся, во стра́шном дни́ суда́ изба́витися му́к, ве́рою Тебе́ велича́ющым.
И́н
Ирмо́с: От Бо́га Бо́га Сло́ва, неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Свяще́нства пра́вило, и кро́тости о́браз, ве́м тя́, Нико́лае му́дре: на мя́ возстаю́щую бу́рю по вся́ дни́ страсте́й и бе́д, укроти́ моли́твами твои́ми, и соблюди́ мя неврежде́нна, свяще́ннейший о́тче.
Я́ко свяще́ннейший сосу́д прия́тен Боже́ственнаго ми́ра, ми́лостивно излия́вшагося на зе́млю, все́х на́с облагоуха́й сердца́, ми́ряном бы́в му́дре первосвяти́тель, искуше́ния злово́ние отгоня́ моли́твами твои́ми.
Ты́ мою́ уте́ши, о́тче, ду́шу, неви́димо мно́жеством озло́бленную лю́те: ты́ безме́рная ми́ укроти́ искуше́ния, я́же льсти́вый подви́жет ми́ во дни́ и в нощи́, я́ко благи́й мо́й предста́тель явля́яся, Нико́лае.
Стра́шный Влады́чний де́нь при две́рех приближа́ется, что́ сотвори́ши о душе́, грехо́в мно́жество иму́щи? потщи́ся у́бо пре́жде конца́, и возопи́й Го́споду приле́жно: моли́твами Никола́а, святи́теля Твоего́, спаси́ мя.
Богоро́дичен: Пощади́ мя, Го́споди, пощади́, егда́ хо́щеши суди́ти и не осуди́ мене́ во о́гнь, ниже́ я́ростию Твое́ю обличи́ мене́: мо́лит Тя́ Де́ва ро́ждшая Тя́, Христе́, и апо́стол мно́жество, и сла́вный Никола́й.
Та́же: Досто́йно е́сть: и покло́н. Ектениа́ ма́лая, и свети́лен, и псалмы́ обы́чныя.
На стихо́вне стихи́ры апо́стольския, гла́с 2:
Возвели́чил еси́, Спа́се, во вселе́нней верхо́вных апо́стол имена́, навыко́ша небе́сным, неизрече́нна да́ша земны́м исцеле́ния, и се́ни и́х еди́ны неду́ги уврачева́ху: и́бо от ры́барей чудотворя́ще, и и́же о иуде́й богосло́вяще благода́ти уче́ния, и́хже ра́ди благоутро́бне, да́ждь на́м ве́лию ми́лость.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
И́же от непра́ведных дея́ний всегда́ бори́ми, и к Тебе́ прибега́юще вои́стинну су́щему Бо́гу, гла́с Твои́х учени́к прино́сим Ти́, глаго́люще: спаси́ ны, Наста́вниче, погиба́ем. Покажи́ и ны́не враго́м на́шым, мо́лимся, я́ко покрыва́еши лю́ди, и спаса́еши от бе́д, моли́твами апо́стол презира́я грехи́, за мно́гую благосты́ню, Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Святы́х твои́х мно́жество, мо́лит Тя́, Христе́: поми́луй и спаси́ на́с я́ко Человеколю́бец.
Сла́ва, и ны́не, Богоро́дичен: Все́ упова́ние мое́ на Тя́ возлага́ю, Ма́ти Бо́жия, сохрани́ мя под кро́вом Твои́м.
Та́же, Бла́го е́сть испове́датися Го́сподеви: И Трисвято́е. По О́тче на́ш: тропари́ и ектении́. Та́же ча́с 1-й, псалмы́ обы́чны, и отпу́ст.
В четверто́к блаже́нны, гла́с 2: 
Гла́с Ти́ прино́сим разбо́йничь, и мо́лимся: помяни́ на́с, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Мирски́я концы́ проше́дше Апо́столи, от тьмы́ пре́лести и злоче́стия челове́ки изба́вили есте́ прему́дрии.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Мре́жею благода́ти из глубины́ су́етства, все́х челове́к, ученицы́ Спа́совы му́дре возвели́ есте́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
И́же тече́ние сконча́вшыя, и ве́ру соблю́дшыя, страстоте́рпцы Госпо́дни, согла́сно ве́рнии воспои́м.
Сла́ва: Равноде́тельна роди́телю сы́на, со ду́хом пропове́давше, воспои́м Тро́ицу несозда́нную.
И ны́не: Апо́столов похвала́, страда́льцев удобре́ние, Ты́ еси́ Пречи́стая Де́во, и ми́ра спасе́ние.
В четверто́к ве́чера 
на Го́споди воззва́х, стихи́ры кре́стны. Гла́с 2.
Подо́бен: Егда́ от Дре́ва Тя́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Спа́се, на Кресте́ пригвозди́вся, со́лнце ви́дев помрачи́ся от стра́ха твоего́, и заве́са церко́вная раздра́ся: земля́ же потрясе́ся, и ка́мение та́кожде тре́петом распадо́шася, зре́ти не терпя́ще Зижди́теля своего́ и Бо́га, на Дре́ве стра́ждуща непра́ведно во́лею, и от беззако́нник досажда́ема.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ве́сь низложе́н бы́сть на зе́млю, ве́сь уязви́вся, и лежи́т паде́нием чу́дным зми́й вселука́вый, вознесе́ну бы́вшу Ти́ на Дре́во, Человеколю́бче: Ада́м же от кля́твы разреша́ется, и спаса́ем быва́ет, и́же пре́жде осужде́ный. Те́мже и мы́ мо́лимся: спаси́ на́с, Ще́дрый, все́х, и Ца́рствия Твоего́ сподо́би.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Егда́ воздви́глся на Кре́ст, и в ре́бра прободе́н бы́л еси́ копие́м, Безгре́шне, со́лнце сокрыва́шеся, зре́ти не хотя́, Спа́се, и земля́ колеба́шеся, и ка́мение стра́хом тогда́ распада́шеся, досажда́ему Тебе́. Тва́рь же вопия́ше вся́: сла́ва распя́тию Твоему́, Сло́ве, и́мже все́х спа́сл еси́, Человеколю́бче.
Та́же стихи́ры мине́и, свято́му.
А́ще ли не́сть мине́и, пое́м сия́ стихи́ры крестобогоро́дичны.
Гла́с 2. Подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний его́.
На Дре́ве Кре́стнем Тя́, Иису́се, воздви́жена зря́щи Неискусобра́чная, пла́каше и глаго́лаше: Ча́до Сла́дкое, вску́ю оста́вил еси́ Мене́ еди́ну ро́ждшую Тя́? Све́те непристу́пный Пребезнача́льнаго Отца́, потщи́ся и просла́ви, я́ко да сла́ву получа́т Боже́ственную, и́же Боже́ственныя стра́сти Твоя́ сла́вящии.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Егда́ на Дре́ве Живо́т умира́ющ зря́ше Де́ва, и ре́бра Его́ копие́м боле́зненно пробода́ема, пла́чущи взыва́ше: Сы́не и Бо́же Мо́й, что́ Ти воздаде́ собо́р безблагода́тный? Увы́ Мне́, боле́зни не терпя́ снеда́юся утро́бою, ви́дящи сия́ стра́ждуща Тя́, Влады́ко!
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Егда́ от Дре́ва Сы́на ви́де сне́млема Отрокови́ца Неискусому́жная, про́ста же положе́на без дыха́ния на земли́ я́ко челове́ка, в не́дрех объе́мши, и облобыза́ющи устне́ же и о́чи, Тому́ взыва́ше ди́вно: ка́ко вся́ оживля́ющаго безгла́сна, не дви́жима ны́не зрю́ Тя? Вои́стинну чу́до ве́лие.
Сла́ва, и ны́не: КрестоБогоро́дичен:
Подо́бен: Егда́ от дре́ва Тя́:
Егда́ Нескве́рная А́гница ви́де Своего́ А́гнца, на заколе́ние я́ко челове́ка во́лею влеко́ма, пла́чущи глаго́лаше: безча́дствовати Мя́ ны́не тщи́шися, Христе́, ро́ждшую Тя́. Что́ сие́ сотвори́л еси́, Изба́вителю вся́ческих? Оба́че воспева́ю и сла́влю Твою́, ю́же па́че ума́ и Сло́ва, кра́йнюю бла́гость Человеколю́бче.
Та́же, Све́те ти́хий: Проки́мен дне́: По́мощь моя́ от Го́спода, сотво́ршаго не́бо и зе́млю. Сти́х: Возведо́х о́чи мои́ в го́ры, отню́дуже прии́дет по́мощь моя́. И Сподо́би Го́споди:
На стихо́вне стихи́ры кре́стны, гла́с 2:
Спаси́ мя, Христе́ Спа́се, си́лою кре́стною, спасы́й Петра́ в мо́ри, и поми́луй мя́ Бо́же.
Сти́х: К Тебе́ возведо́х о́чи мои́ Живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко го́споду Бо́гу на́шему, до́ндеже уще́дрит ны́.
Да ра́спнется вопия́ху, и́же Твои́х дарова́ний при́сно наслажда́ющиися, и злоде́я во благоде́теля ме́сто проша́ху прия́ти, и́же пра́ведником уби́йцы: молча́ше же Христе́, терпя́ и́х суровство́, пострада́ти хотя́, и спасти́ на́с я́ко Человеколю́бец.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Му́ченичен: И́же земны́х наслажде́ний не возлюби́вше страстоте́рпцы, небе́сных благи́х сподо́бишася, и А́нгелом сожи́теле бы́ша: Го́споди, моли́твами и́х поми́луй и спаси́ на́с.
Сла́ва, и ны́не, КрестоБогоро́дичен:
Подо́бен: Егда́ от Дре́ва Тя́:
Егда́ Тя беззако́ннии лю́дие, Спа́се, жи́знь все́х, на Дре́во вознесо́ша, тогда́ Чи́стая и Пренепоро́чная Ма́ти Твоя́ предстоя́щи и рыда́ющи взыва́ше: Ча́до мое́ сла́дкое, све́те мои́ма очи́ма, увы́ мне́, ка́ко посреде́ злоде́ю на Кресте́ пригвозди́тися претерпе́л еси́, и́же зе́млю пове́шей на вода́х?
Та́же, Ны́не отпуща́еши: Трисвято́е. По О́тче на́ш: тропа́рь, и отпу́ст.
В четверто́к на повече́рии 
кано́н моле́бный пресвяте́й Богоро́дице. Гла́с 2.
ПЕ́СНЬ 1
Ирмо́с: Во глубине́ постла́ иногда́, фараони́тское всево́инство преоруже́нная си́ла, вопло́щшееся же Сло́во всезло́бный гре́х потреби́ло е́сть, препросла́вленный Госпо́дь, сла́вно бо просла́вися.
Я́ко кра́сную, я́ко предо́брую всю́, я́ко непоро́чную в жена́х, Бо́г Тя́ избра́, и во утро́бу Твою́ всели́ся непоро́чную: Его́же моли́, Всенепоро́чная, поро́ка грехо́в изба́вити вся́ пою́щыя Тя́.
Псало́мски, Чи́стая, одесну́ю я́коже Цари́ца, от Твоея́ утро́бы возсия́вшаго Царя́ предста́: Его́же моли́, Всенепоро́чная, да десна́го предста́теля пока́жет мя́ в Де́нь воздая́ния.
Сла́ва: Пресо́хшее естество́ челове́ческое безме́стными де́лы, ро́ждшая До́ждь Небе́сный вся́ обнови́: те́мже молю́ся, души́ моея́ бразду́ изсо́хшую покажи́ плодоно́сну, Богоневе́сто.
И ны́не: Умертви́вшеся са́дом ра́зума, дре́вом же жи́зни, Чи́стая, к жи́зни ве́чней призва́ни бы́хом, от Тебе́, Богоро́дице, процве́тшим па́че смы́сла, Христо́м Бо́гом: Его́же со дерзнове́нием моли́, спасти́ся душа́м на́шым.
ПЕ́СНЬ 3
Ирмо́с: Процвела́ е́сть пусты́ня, я́ко кри́н, Го́споди, язы́ческая неплодя́щая це́рковь, прише́ствием Твои́м, в не́йже утверди́ся мое́ се́рдце.
Облече́ся в мя́ челове́ка, от чре́ва Твоего́ проше́д, Творе́ц, Пречи́стая, нетле́ния оде́жду да́руя обна́жшемуся мно́гими злоде́йствы.
Пречестно́е родила́ еси́ Бо́га Сло́во, Влады́чице: Его́же приле́жно моли́, уще́дрити смире́нную мою́ ду́шу, сла́достными безче́стии се́тующую.
Сла́ва: Я́звы исцели́ души́ моея́, Пречи́стая, и смире́нное се́рдце мое́, огорче́нное я́дом змии́ным, де́йственною Твое́ю лечбо́ю уврачу́й.
И ны́не: Я́ко Ма́ти, иму́щи дерзнове́ние, Влады́чице, к Сы́ну Твоему́, проси́ по́мощь озло́бленным лю́дем, беззако́нных же низложи́ шата́ние.
ПЕ́СНЬ 4
Ирмо́с: Прише́л еси́ от Де́вы, не хода́тай, ни а́нгел, но са́м Го́споди вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
Ка́плю ми́ умиле́ния одожди́, Влады́чице, оте́млющи ве́сь се́рдца моего́ ва́р, и печа́ль мою́, и па́костныя прило́ги отгоня́ющи.
Ору́жием мя́ сла́стным уя́звлена, и лежа́ща в ра́нах, Пречи́стая, не пре́зри, но исцели́ копие́м и кро́вию распе́ншагося Сы́на Твоего́, и Бо́га на́шего.
Сла́ва: Обогаще́нная Влады́чним вся́ким зда́нием, лю́те мя́ обнища́вша, благода́ти Боже́ственныя сподо́би: я́ко да велича́ю Тя́, я́ко благу́ю мою́ засту́пницу, Всенепоро́чная.
И ны́не: Возсия́ из утро́бы Твоея́, Отрокови́це Неискусобра́чная, О́тчая заря́ Христо́с. И просвети́ вселе́нную распина́ем, и бесо́вскую тьму́ потреби́.
ПЕ́СНЬ 5
Ирмо́с: Хода́тай Бо́гу и челове́ком бы́л еси́ Христе́ Бо́же: Тобо́ю бо, Влады́ко, к Светонача́льнику Отцу́ Твоему́, от но́щи неве́дения, приведе́ние и́мамы.
Пу́ть жи́зни ро́ждшая, Пречи́стая, наста́ви мя́ ны́не на пу́ть пра́вый, в безпу́тие и в бре́г лю́тых паде́ний безслове́сно низринове́ннаго.
Устра́нся без ума́ от ра́зума Бо́жия, блу́дно пожи́х, во стране́ да́льней страсте́й заблуди́в: но возвра́щши, Де́во Чи́стая, спаси́ Твои́м утеше́нием.
Сла́ва: Вода́ми Твои́ми живо́тными напо́й раба́ Твоего́, пла́менем разжига́емаго грехо́вным, и опаля́емаго прило́ги бесо́вскими, Де́во Ма́ти Пречи́стая.
И ны́не: Се́ во чре́ве, Богоро́дице Пречи́стая, Христа́ Бо́га па́че сло́ва име́ла еси́, я́коже Иса́иа провозгласи́, и па́че естества́ Сего́, Богороди́тельнице, родила́ еси́.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Не яви́ мене́ бесо́м в ра́дость на суди́щи бу́дущем, Влады́чице: но благопреме́нно воззре́вши на мя́, Судию́ и Сы́на Твоего́ умоли́.
По́мыслы прогне́вав Тя́, Го́споди, и лука́выми и нечи́стыми мои́ми дея́ньми, в моли́тву привожду́ Ти Ма́терь Твою́, уще́дрив, спаси́ мя.
Сла́ва: Осужде́ния изба́ви мя́, Влады́чице, самоосужде́на су́ща прегреше́ньми, я́ко Судию́ ро́ждшая, и Бо́га вся́ческих, Препе́тая.
И ны́не: Иису́са Спа́са моли́, Его́же па́че естества́ пло́тию родила́ еси́, Де́во Ма́ти Пречи́стая, изба́витися от бе́д рабо́м Твои́м.
Та́же, Го́споди поми́луй, три́жды. Сла́ва, и ны́не:
Седа́лен, гла́с 2. Подо́бен: Милосе́рдия су́щи:
Де́ва и Ма́ти Твоя́, Христе́, на Дре́ве зря́щи Тя́ ме́ртва просте́рта пла́чущи го́рько глаго́лаше: Сы́не Мо́й, что́ стра́нное сие́ та́инство, все́м да́руяй жи́знь ве́чную, во́лею на Кресте́ ка́ко умира́еши сме́ртию поно́сною?
ПЕ́СНЬ 7
Ирмо́с: Богопроти́вное веле́ние беззако́ннующаго мучи́теля высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, Сы́й благослове́н, и препросла́влен.
Кре́пость моя́ и пе́ние, и спасе́ние, и тве́рдое заступле́ние, и стена́ непобеди́ма су́щи, Влады́чице, борю́щыя мя́ бе́сы победи́, при́сно и́щущыя умертви́ти мя́.
Бо́га вопло́щши деви́ческими Твои́ми кровьми́, обожи́ла еси́, Де́во, челове́чество: те́мже молю́ся Ти́ страстьми́ оскверне́ннаго мя́, и растле́ннаго вра́жиими кова́рствы изба́ви моли́твами Твои́ми.
Сла́ва: Пе́щь прообразова́ше Рождество́ Твое́, Всенепоро́чная, о́троки бо не опали́, я́коже ни ложесна́ Твоя́ Огнь непостоя́нный: те́мже мо́лим Тя́, изба́ви рабы́ Твоя́ огня́ ве́чнаго.
И ны́не: Пречи́стое зача́тие, и нетле́нное Рождество́, Ты́ Еди́на яви́ла еси́, Де́вою пребы́вши: Христа́ бо заче́нши, Чи́стая, над все́ми Бо́га, Челове́ка бы́вша, ве́рным на спасе́ние и избавле́ние.
ПЕ́СНЬ 8
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Ревну́й до́брым, злы́х уда́льшися, попече́нием Боже́ственных дея́ний, душе́ моя́, моля́щуюся о Тебе́ Богороди́тельницу, и все́х непосты́дную иму́щи Засту́пницу, я́ко ми́лостиву и благолюби́ву.
Разреши́ла еси́ соу́з челове́ческий дре́вняго осужде́ния: те́мже молю́ Тя, Богороди́тельнице, разреши́ вся́к соу́з зло́бный се́рдца моего́, связа́вши мя́, Пречи́стая, Боже́ственною любо́вию Зижди́теля.
Сла́ва: Сла́вы О́тчую Зарю́ ро́ждши, Богоро́дице, безсла́вием прегреше́ний се́тующее се́рдце мое́ уясни́ и сла́вы присносу́щныя покажи́ мя прича́стника, я́ко да ве́рою сла́влю Тя́.
И ны́не: Яви́ся на́м из Тебе́, Богороди́тельнице, пра́вды и́стинное Со́лнце, просвеща́я вся́ческая луча́ми Божества́, вопло́щся Вы́шний, Его́же песносло́вим.
ПЕ́СНЬ 9
Ирмо́с: Безнача́льна Роди́теля Сы́н, Бо́г и Госпо́дь, вопло́щся от Де́вы на́м яви́ся, омраче́нная просвети́ти, собра́ти расточе́нная: те́м всепе́тую Богоро́дицу велича́ем.
Вкуси́в Ада́м сне́дь приме́сную сме́рти, от Дре́ва го́ресть объя́т: на дре́ве же пригво́ждься Сы́н Тво́й, Пречи́стая, сла́дость безсме́ртия источи́: сего́ ра́ди Тя́ восхваля́ем:
Цари́ца еси́, Царя́ Христа́ и Го́спода па́че сло́ва ро́ждши, разо́ршаго а́дова ца́рства: Его́же приле́жно моли́, Отрокови́це, вы́шняго Ца́рствия сподо́бити вся́ чту́щыя Тя́.
Сла́ва: Ублажи́, Влады́чице, смире́нное се́рдце мое́, озло́бленое сластны́ми затво́ры, я́ко блага́го Роди́тельница, и Блага́я су́щи вся́: и к покая́нию мя́ благи́х двере́й введи́.
И ны́не: Ме́ртв бы́в на Кре́ст возноси́м, си́м умори́вый зми́я. Те́мже зову́ Ти: умерщвле́нную ду́шу мою́ лука́выми де́лы, поми́луй, Сло́ве, и оживи́ моли́твами Ро́ждшия Тя́.
Та́же, Досто́йно е́сть: и покло́н. Трисвято́е. По О́тче на́ш: тропари́, и про́чее обы́чное, и отпу́ст.
Пятница 
В пято́к у́тра 
По 1-м стихосло́вии седа́льны кре́стны. Гла́с 2:
Спасе́ние соде́лал еси́ посреде́ земли́, Христе́ Бо́же, на кресте́ пречи́стеи ру́це Твои́ просте́рл еси́, собира́я вся́ язы́ки зову́щыя: Го́споди, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
И́мже о́бразом плени́л е́сть вра́г Ада́ма дре́вом сне́дным: та́кожде са́м, Го́споди, плени́л еси́ Ты́ врага́ дре́вом кре́стным, и стра́стию Твое́ю. На се́ бо прии́де вторы́й Ада́м, взыска́ти заблу́ждшаго, и оживи́ти уме́ршаго: Бо́же, сла́ва Тебе́.
Сла́ва, и ны́не, КрестоБогоро́дичен: Де́ва и Ма́ти Твоя́, Христе́, на дре́ве зря́щи Тя́ ме́ртва просте́рта, пла́чущи го́рько глаго́лаше: Сы́не мо́й, что́ стра́нное сие́ та́инство? И́же все́м да́руяй живо́т ве́чный, во́лею на Кресте́ ка́ко умира́еши сме́ртию поно́сною?
По 2-м стихосло́вии седа́льны. Гла́с 2:
Животворя́щий Кре́ст Твоея́ бла́гости, его́же дарова́л еси́ на́м недосто́йным, Го́споди, Тебе́ прино́сим в моли́тву: спаси́ гра́д Тво́й, ми́р да́руя Богоро́дицы ра́ди, еди́не Человеколю́бче.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Пречи́стому о́бразу Твоему́ покланя́емся, Благи́й, прося́ще проще́ния прегреше́ний на́ших, Христе́ Бо́же: во́лею бо благоволи́л еси́ пло́тию взы́ти на Кре́ст, да изба́виши я́же созда́л еси́ от рабо́ты вра́жия. Те́м благода́рственно вопие́м Ти́: ра́дости испо́лнил еси́ вся́, Спа́се на́ш, прише́дый спасти́ ми́р.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Тебе́ одева́ющаго не́бо о́блаки, иму́ще святи́и одея́ние в ми́ре, му́ки от беззако́нных претерпе́ша, и пре́лесть и́дольскую упраздни́ша. Те́х моли́твами и на́с свободи́ от неви́димаго врага́, Спа́се, и спаси́ на́с.
Сла́ва, и ны́не, КрестоБогоро́дичен: Предстоя́щи у Креста́ Твоего́, я́же без се́мене ро́ждшая Тя́, Христе́, и не терпя́щи зре́ти непра́ведне стра́ждуща, рыда́ше с пла́чем, и вопия́ше Ти́: ка́ко стра́ждеши, и́же естество́м безстра́стен, Сладча́йший Сы́не? Пою́ Твою́ кра́йнюю бла́гость.
По 3-м стихосло́вии седа́льны. Гла́с 2:
Я́ко разбо́йник испове́дую, и вопию́ Ти благо́му: помяни́ мя, Го́споди, во Ца́рствии Твое́м: и с ни́м мя́ сопричти́, и́же во́лею стра́сти на́с ра́ди претерпе́вый.
Просвети́вый земна́я кресто́м Твои́м, и призва́вый на покая́ние гре́шныя, не отлучи́ мене́ ста́да Твоего́, Па́стырю до́брый: но взыщи́ мене́ заблу́ждшаго, Влады́ко, и свято́му Твоему́ ста́ду сопричти́, еди́не Ми́лостиве и Человеколю́бче.
Сла́ва, и ны́не, КрестоБогоро́дичен: Честны́м Кресто́м Сы́на Твоего́ сохраня́еми, Влады́чице, Чи́стая Богоро́дице, вся́к прило́г бори́теля вси́ удо́бне побежда́ем: сего́ ра́ди по до́лгу Тя́ ублажа́ем, я́ко Бо́жию Ма́терь, и еди́ну упова́ние душа́м на́шым.
Кано́н честно́му и животворя́щему Кресту́, [его́же краегране́сие си́це: Кресту́ водрузи́вшуся, паде́ бесо́вская пре́лесть.] Творе́ние Ио́сифово. Гла́с 2.
ПЕ́СНЬ 1
Ирмо́с: Нетре́ну, необы́чну, немо́кренно морску́ю ше́ствовав стезю́, избра́нный вопия́ше Изра́иль: Го́сподеви пои́м, я́ко просла́вися.
Распя́тие прии́м, и гвоздьми́ пригвожде́н бы́в безче́стно, Сло́ве, вся́ челове́ки почти́ти хотя́й, и́же Твоя́ во́льная страда́ния сла́вящыя.
Просте́рл еси́ на Кресте́ дла́ни, Спа́се, и́же простры́й не́бо я́ко ко́жу, и́миже объя́т язы́ки и лю́ди, и́же Твоя́ во́льныя стра́сти сла́вящыя.
Му́ченичен: Взе́мше Кре́ст на ра́мо страстоте́рпцы, распе́ншемуся после́доваша Христу́ те́пле, того́ сообразу́ющеся Боже́ственным страсте́м.
Му́ченичен: Воспе́ша а́нгельския си́лы, ви́девше ва́ша страда́ния, воспла́кася же бесо́в мно́жество, победоно́сцы му́ченицы богозри́тельнейшии.
Богоро́дичен: Сло́во честна́го проро́ка испо́лнися: ору́жие бо се́рдце Твое́ про́йде, Влады́чице, егда́ на Кресте́ пригвожде́на ви́дела еси́ Твоего́ Сы́на.
Други́й кано́н Пресвяте́й Богоро́дице. Гла́с 2.
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския: я́ко просла́вися.
Я́же Исто́чник безстра́стия ро́ждшая, уя́звленаго мя́ страстьми́, Отрокови́це, исцели́, и огня́ ве́чнаго исхити́, Еди́на Богора́дованная.
Теле́сных неду́г изба́ви мя́, и души́ моея́ исцели́ безме́стныя стра́сти: и огня́ ве́чнаго исхити́ мя, Еди́на Богоблагода́тная.
Под Твою́ ны́не прибега́ю бла́гость, Де́во Ма́ти Пречи́стая, изба́ви раба́ Твоего́ душе́вных боле́зней, и страсте́й душетле́нных, и ве́чнаго огня́.
Ты́, Влады́чице, мое́ те́плое очисти́лище, к Тебе́ прири́щу и спаса́юся, и приобрета́ю душе́вное спасе́ние: мо́жеши бо все́х спасти́, я́ко Ма́ти су́щи Бо́га.
ПЕ́СНЬ 3
Ирмо́с: На ка́мени мя́ ве́ры утверди́в, разшири́л еси́ уста́ моя́ на враги́ моя́. Возвесели́ бо ся ду́х мо́й внегда́ пе́ти: не́сть свя́т, я́коже Бо́г на́ш, и не́сть пра́веден па́че Тебе́, Го́споди.
Гро́зд нетле́нный на дре́ве ви́сящь, иска́па Боже́ственную сла́дость, сердца́ веселя́щую челове́ков: зло́бы же погубля́ющую пия́нство благода́тию, Иису́с, изба́витель ду́ш на́ших.
Возне́слся еси́ на Дре́во во́лею, Иису́се, и все́ диа́воле злодея́ние све́ргл еси́: па́дшыя же челове́ки в па́губу умо́м развраще́нным, возне́сл еси́, Многоми́лостиве.
Му́ченичен: Огне́м Боже́ственныя любве́ распа́льшеся, огня́ не устраши́шася до́блии, и не ужасо́шася сме́рти, безсме́ртныя да́ры наде́ющеся восприя́ти, и ра́дость безконе́чную, и све́т незаходи́мый.
Му́ченичен: От крове́й свои́х страстоте́рпцы, пресве́тлую очервлени́ша багряни́цу, и то́ю оде́явшеся, десно́ю же руко́ю я́ко ски́птр нося́ще Боже́ственный Кре́ст, с Го́сподем всегда́ ца́рствуют.
Богоро́дичен: Чту́т Тя́ чи́нове безпло́тных, все́х бо Влады́ку плотоно́сца родила́ еси́, разреши́вшаго дре́вом свя́занныя вся́, Отрокови́це Богоневе́сто, и ве́рныя привяза́вшаго к любви́ свое́й.
И́н. Ирмо́с то́йже
Родила́ еси́ безнача́льнаго Царя́, из Тебе́, Де́во Ма́ти, пло́ть прие́мша: того́ у́бо я́ко Человеколю́бца моли́, спасти́ раба́ Твоего́ от вся́кия ско́рби, и бу́дущаго осужде́ния.
Разори́ недоуме́ние се́рдца моего́, я́звы исцели́, и гное́ния отжени́ Боже́ственною Твое́ю си́лою: и умиле́ния струю́ пода́ждь ми́, я́же исто́чник ро́ждши присноживо́тный.
Боле́вшую ду́шу мою́ бесо́вскими напа́стьми и уны́нием, Богороди́тельнице, исцели́: и сле́зы покая́ния да́ждь се́рдцу моему́, и Влады́ки моего́ стра́х всади́ в не́м, Пречи́стая.
Ле́ностию жи́знь мою́ ижди́в, и страстьми́ се́рдце мое́ оскверни́в, прихожду́ к Тебе́, Влады́чице, умиле́нием души́, и молю́ся: уще́дри и спаси́ мя, покая́ния мя́ о́бразы утвержда́ющи.
ПЕ́СНЬ 4
Ирмо́с: Прише́л еси́ от Де́вы, не хода́тай, ни А́нгел, но Са́м Го́споди вопло́щься, и спа́сл еси́ всего́ мя челове́ка. Те́м зову́ Ти: сла́ва си́ле Твое́й, Го́споди.
Пове́шен бы́л еси́ на дре́ве, пове́шей зе́млю на вода́х Всеси́льне: и копие́м в ре́бра пробода́ем, кро́вь же с водо́ю иска́пал еси́ на избавле́ние все́х.
Прободе́ным Твои́м ре́бром, исцеле́ боле́знь моя́: руко́ю по лани́те бие́ну Ти́ свобо́ду улучи́х: же́лчи же вкуше́нием, сластна́го изба́вихомся, Христе́, бра́шна.
Му́ченичен: Струпми́ остру́пльше зми́я льсти́ваго, исцеля́ете стру́пы серде́ц на́ших, всегда́ благода́ть источа́юще от исто́чник спа́совых, Боже́ственнии му́ченицы.
Му́ченичен: Всетеле́сную я́зву врагу́ нанесли́ есте́ всечестни́и, я́звами окровавля́еми, на Кресте́ же протяза́еми, и одира́еми, богозра́чнии страстоте́рпцы.
Богоро́дичен: Воплоти́ся из Пречи́стых крове́й Твои́х Вшний: Его́же ви́дящи на Дре́ве Пречи́стая, без пра́вды воздвиза́ема, стеня́ше слезя́щи, и Того́ благоутро́бие велича́ла еси́.
И́н
Ирмо́с: Пою́ Тя, слу́хом бо Го́споди услы́шах, и ужасо́хся: до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Пою́ Тя вои́стинну, Всепе́тая, препе́таго Бо́га сло́во па́че естества́ ро́ждшую: и молю́ся, смире́нныя души́ моея́ боле́зни исцели́, и от лю́таго мя́ изба́ви осужде́ния.
Обы́чно на ны́ бога́тыя Твоея́ ми́лости Де́во ороша́й, неду́ги уставля́ющи, стра́сти разруша́ющи разли́чныя души́: те́мже разреши́ се́рдца моего́ плени́цы грехо́вныя, и боле́зней мно́гих.
Оскверни́х ду́шу мою́ страстьми́: чисте́йшее Ты́ бы́вши пречи́стому жили́ще, очи́сти, Богороди́тельнице, к све́ту покая́ния наставля́ющи мя́, и огня́ бу́дущаго изъима́ющи.
Ум мо́й, Пречи́стая Влады́чице, просвети́, молю́ся Тебе́. Во́лны утиши́ стра́стнаго се́рдца моего́, плотска́я хоте́ния потребля́ющи, и ко приста́нищу Боже́ственному приводя́щи:
ПЕ́СНЬ 5
Ирмо́с: Угль Иса́ии проявле́йся, со́лнце из де́вственныя утро́бы возсия́, во тьме́ заблу́ждшым, богоразу́мия просвеще́ние да́руя.
За милосе́рдие приобщи́вся кресту́ Влады́ко, из глубины́ мя злы́х исто́ргл еси́, и почти́л еси́ соседе́нием о́тчим, обезче́ствованный во́лею.
Те́рнием венча́вся, и́же венчава́яй цве́ты всю́ зе́млю, страсте́й мои́х те́рние из ко́рене сече́ши, Сло́ве, и насажда́еши во мне́ Тво́й ра́зум.
Му́ченичен: Кре́постию неможе́ния ва́шего, святи́и му́ченицы во́лею обло́жшеся, и укре́пльшеся, бесо́в кре́пость отню́д погуби́сте.
Му́ченичен: Вельми́ подви́гшеся святи́и на земли́, на небесе́х ве́лию сла́ву обрето́сте, и вели́ких бе́д избавля́ете на́с, ва́с чту́щих.
Богоро́дичен: И́же на плещу́ херуви́мску, на небесе́х боголе́пно носи́мый, я́ко вои́стинну, Пречи́стая, на руку́ Твое́ю се́дый, ра́спят бы́в, все́х из тли́ изба́ви.
И́н
Ирмо́с: Просвеще́ние во тьме́ лежа́щих, спасе́ние отча́янных, Христе́ Спа́се мо́й, к Тебе́ у́тренюю Царю́ ми́ра, просвети́ мя сия́нием Твои́м: ино́го бо ра́зве Тебе́ Бо́га не зна́ю.
Наве́ты и ловле́ньми льсти́ваго, умерщвле́наго оживи́ мя, Всенепоро́чная Влады́чице Богоро́дице, я́же ро́ждши жи́знь все́х ипоста́сную: да Тя́ пою́ благоче́стно Всепе́тую.
Я́же А́гнца и па́стыря, я́вльшися Де́во Ма́ти, упаси́ мя нра́вом заблужде́ннаго, и десны́м мя́ сочета́тися овца́м, в де́нь су́дный сподо́би: я́ко да Твою́ благода́ть пою́ спаси́тельную.
От страсте́й омраче́ния, от собла́зн прибыва́ющих напа́стьми чужда́го, бу́дущих же му́к ве́чных согреша́ющым, изба́ви мя́, Отрокови́це, Твои́ми мольба́ми, молю́ся.
Неве́сто Бо́жия, в ню́же всели́ся еди́но Боже́ственное сло́во, всю́ просвеща́ющее вселе́нную, возсия́й ми́ зарю́ и́стиннаго покая́ния: озари́ мне́ спаси́тельныя лучы́, разоря́ющи страсте́й мои́х тьму́ Твои́ми мольба́ми, молю́ся.
ПЕ́СНЬ 6
Ирмо́с: Гла́с глаго́л моле́бных от боле́зненныя, Влады́ко, души́ услы́шав, от лю́тых мя́ изба́ви: еди́н бо еси́ на́шего спасе́ния вино́вен.
Плещы́ вда́в на ра́ны, и лани́те Твои́ на ударе́ние, лице́ же, Спа́се, на оплева́ние, спа́сл мя́ еси́ мно́го Тебе́ согреши́вшаго в ра́зуме и неве́дении.
Я́коже А́гнец, во е́же закла́тися, веде́н бы́л еси́ Христе́ Бо́же мо́й: во́лка мы́сленнаго ядови́тым угрызе́нием уме́рших па́ки возводя́ к животу́: сла́ва распя́тию Твоему́.
Му́ченичен: Зако́ны соблюда́юще му́ченицы влады́чния, беззако́нен сове́т законопресту́пных отню́д уклони́ша, и уме́рше, жи́знь бу́дущую прия́ша.
Му́ченичен: Ополчи́вшеся святи́и ра́дующеся, к сопроти́вным нача́лом Боже́ственными ору́жии си́х победи́сте, и венцы́ побе́дныя прия́сте от Бо́га.
Богоро́дичен: Да обожи́т челове́ка, из Тебе́ Де́во ражда́ется Бо́г, и распина́ется, и сме́рть вкуша́ет, убива́я Кресто́м мене́ дре́вле уби́вшаго.
И́н
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Ны́не к Тебе́ прибега́ю, Препе́тая, спаси́ мя моли́твами Твои́ми и соблюди́: ели́ка бо хо́щеши, и мо́жеши я́ко Ма́ти вся́ укрепля́ющаго.
Обурева́ема бу́рею печа́лей, и потопля́ема настоя́ньми треволне́ния, спаси́ мя, Богоро́дице Де́во, раба́ Твоего́.
Милосе́рдия Твоего́ сподо́би мя́, немилосе́рдием и зло́бою одержи́маго, и томле́ний предлежа́щих и огня́ ве́чнаго исхити́ мя.
Грехи́ ми́ра взе́млющаго, Пречи́стаго А́гнца заче́нши родила́ еси́, Всенепоро́чная, грехо́в проще́ние дарова́ти ми́, моля́щися Ему́ не преста́й.
ПЕ́СНЬ 7
Ирмо́с: Богопроти́вное веле́ние беззако́ннующаго мучи́теля, высо́к пла́мень вознесло́ е́сть: Христо́с же простре́ богочести́вым отроко́м ро́су духо́вную, сы́й благослове́н и препросла́влен.
Па́дша мя́ преступле́нием воздви́гл еси́, на Кре́ст воздви́жен и́же все́х воскресе́ние, и совоздвиже́ние, Сло́ве: и низве́ргл еси́ све́ргшаго бори́теля, всего́ безде́льна ме́ртва показа́л еси́. Сла́ва держа́ве Твое́й.
Гвоздьми́ пригвозди́л еси́ Христе́ грехи́ пра́отца, тро́стию же бие́м, написа́л еси́ свобо́ду все́м челове́ком. Сла́ва страда́нию Твоему́, и́мже изба́вихомся тьмы́ страсте́й.
Му́ченичен: Секо́ми бы́ша по телесе́м скверноуби́йственными рука́ми, добропобе́днии Христо́вы великому́ченицы, и пребыва́ху ду́хом от Бо́га неразлучи́ми, секу́ще му́жества мече́м, и закала́юще льсти́ваго врага́.
Му́ченичен: Кре́пость непобори́мую распе́ншагося Христа́ име́я, во́инство непобеди́мое, губи́тельное во́инство в коне́ц погуби́: пострада́в же, вене́ц побе́ды прия́т, жи́знь блаже́нную и неги́блемую.
Богоро́дичен: Пала́та одушевле́нная Царе́ва, и престо́л огнеобра́зный Де́во показа́лася еси́, на не́мже седя́, воздви́же от пе́рваго паде́ния вся́ челове́ки, и соседе́нием оте́ческим почте́.
И́н. Ирмо́с то́йже
Живо́т ипоста́сный на́м ро́ждши, сме́ртию сме́рть я́ве погу́бльший, стра́сти умертви́ се́рдца моего́, и исто́чник сле́з пода́ждь ми́, Чи́стая: я́ко да при́сно сла́влю Тя́.
Наде́жда непосты́дная, упова́ние изве́стное, и стена́ необори́мая, покро́в же и помо́щница бу́ди мне́, Всенепоро́чная, упова́ющему на Тя́: и к све́ту наста́ви, Чи́стая, покая́ния и умиле́ния.
Изба́витися рабу́ Твоему́ вся́кия зло́бы бесо́вския и печа́ли, и осужде́ния, и ве́чнаго огня́, Сы́на Твоего́ умоли́: я́ко да ве́рою при́сно сла́влю Тя́.
Пречи́стое зача́тие, и нетле́нное Рождество́, Ты́ еди́на показа́ла еси́, Де́ва пребы́вши: Христа́ бо заче́нши, Чи́стая, над все́ми Бо́га, Челове́ка бы́вша, ве́рным на спасе́ние и избавле́ние.
ПЕ́СНЬ 8
Ирмо́с: О подо́бии зла́те небре́гше треблаже́ннии ю́ноши, неизме́нный и живы́й Бо́жий о́браз ви́девше, среди́ огня́ воспева́ху осуществова́нная да пое́т Го́спода вся́ тва́рь, и превозно́сит во вся́ ве́ки.
Лю́дие непокори́вии, без стра́ха же беззако́нная вся́ творя́ще, посреде́ беззако́нною Тя́, Ще́дре, оправда́юща беззако́нныя, на Дре́ве воздви́гше распя́ша: Тебе́ же вся́ тва́рь сла́вит, я́ко Го́спода и Влады́ку, воспева́ющи Твое́ Долготерпе́ние.
Окровави́л еси́, Христе́, пе́рсты Твоя́ на Дре́ве пригвожда́ем, и́же приноси́мую бесо́м кро́вь дре́вле, на па́губу принося́щым ю́, преста́вил еси́: те́мже Тя́ сла́вит вся́ тва́рь, Бо́же все́х, воспева́ющи Твое́, Человеколю́бие.
Му́ченичен: Во́д живо́тных су́ще испо́лнь му́ченицы, пото́ки ле́стныя изсуши́ша Боже́ственными струя́ми крове́й, ве́рою неукло́нною зову́ще: осуществова́нная да пое́т Го́спода вся́ тва́рь, и превозно́сит Его́ во вся́ ве́ки.
Му́ченичен: Неисче́тное мно́жество крове́й ва́ших, святи́и, нече́стия о́гнь погаси́, и е́ллинскую многобо́жную разруши́ пре́лесть, все́х же ве́рных просвети́ пою́щих: да пое́т вся́ тва́рь Го́спода, и превозно́сит Его́ во вся́ ве́ки.
Богоро́дичен: Непоро́чная А́гница, проро́ков же и му́чеников украше́ние, я́коже А́гнца Тя́ воздви́жена на Дре́во узре́вши, безнача́льное Сло́во, пла́каше го́рько, и глаго́лаше: осуществова́нная да пое́т Го́спода вся́ тва́рь, и превозно́сит Его́ во ве́ки.
И́н
Ирмо́с: В пе́щь о́гненную ко отроко́м евре́йским снизше́дшаго, и пла́мень в ро́су прело́жшаго Бо́га, по́йте дела́ я́ко Го́спода, и превозноси́те во вся́ ве́ки.
Прибе́жище христиа́ном и помо́щнице, в лю́тых одержи́ма мя́, Пречи́стая Де́во, не пре́зри, беда́ми обходи́маго всегда́, и мно́гими устремле́нии лука́вых бесо́в.
Не забу́ди гла́са моли́твенник Твои́х, Предста́тельнице стра́шная, но от вся́кия боле́зни, и от вся́каго преще́ния мольба́ми Твои́ми исхити́: преклоня́ет бо Бо́га Твоя́ ма́терняя моли́тва.
Утоли́ страсте́й мои́х лю́тую ны́не бу́рю, Чи́стая благослове́нная: и победи́, Отрокови́це, неща́дно на мою́ нищету́ напа́дающих, вся́ враги́ безпло́тныя, я́ко да ве́рою пою́ Тя.
От пе́щи искуше́ний, от пла́мене грехо́в и огня́ страсте́й и гее́нны, и бесо́вскаго наше́ствия, в ча́с сконча́ния исхити́ мя́ еди́на Богороди́тельнице, предста́тельнице ве́рных.
ПЕ́СНЬ 9
Ирмо́с: Недоуме́ет вся́к язы́к благохвали́ти по достоя́нию, изумева́ет же у́м и преми́рный пе́ти Тя́, Богоро́дице, оба́че блага́я су́щи, ве́ру приими́: и́бо любо́вь ве́си Боже́ственную на́шу, Ты́ бо христиа́н еси́ Предста́тельница, Тя́ велича́ем.
Да вообрази́т дре́вле Исаа́к Твою́ стра́сть, связу́ется сло́ве: разреша́ет же свя́занное овча́ в то́йже о́браз, в саде́ Саве́кове оставле́ния, и отпусти́ся нево́льная тогда́ же́ртва вои́стинну: Тебе́ бо во́лею поже́ршуся, от зо́л разреши́хомся.
Красе́н добро́тою па́че сыно́в челове́ческих, Христе́, сы́й добро́ты не имы́й, ниже́ ви́да, в стра́сти на Дре́ве кре́стнем пове́шен, украша́я неле́поту всего́ ро́да челове́ча: Сла́ва благоутро́бию Твоему́, еди́не милосе́рде Го́споди.
Му́ченичен: Сио́на вы́шняго яви́стеся жи́телие Боже́ственнии, и А́нгелом равноче́стнии му́ченицы, я́ко су́щии согра́ждане: и це́рковь святи́и перворо́дных све́тло просвеща́ете, сия́юще све́том Боже́ственным, и муче́ния венцы́ украша́еми.
Му́ченичен: Возлю́бленнии дру́зи, ва́с пресла́вно возлю́бльшаго, изба́вите мя́ дру́жбы льсти́выя, я́же к пло́ти, святи́и Госпо́дни му́ченицы: освяще́ние же и просвеще́ние и разреше́ние прегреше́ний лю́тых, все́м соверша́ющым па́мять ва́шу испроси́те.
Богоро́дичен: Свети́л добро́та тече́ния обы́чнаго уступи́, егда́ Тя ви́деша Со́лнца пра́вды вознесе́на на Кре́ст хоте́нием: Де́ва же со ученико́м де́вственным восклица́ше с пла́чем, увы́ мне́, вопию́щи, что́ сие́ стра́нное зре́ние?
И́н
Ирмо́с: Безнача́льна роди́теля Сы́н, Бо́г и Госпо́дь, вопло́щься от Де́вы на́м яви́ся, омраче́нная просвети́ти, собра́ти расточе́нная. Те́м всепе́тую Богоро́дицу велича́ем.
Человеколю́бца Го́спода Еди́наго Многоми́лостиваго, па́че ума́ же и сло́ва родила́ еси́: того́ моли́, Де́во, в ча́с стра́шный суда́ изба́вити раба́ Твоего́ огня́ ве́чнаго.
На́м пою́щым Тя́, и ве́рою сла́вящым, и к Боже́ственному Твоему́ покро́ву при́сно притека́ющым, пода́ждь с небесе́ разреше́ние лю́тых, и му́чащих страсте́й, Богоневе́сто, и му́ки и суда́ изба́ви.
Красе́н в виде́нии, во вкуше́нии же горча́йший, и́же мене́ умори́вый греха́ пло́д, его́же напита́хся в сы́тость, стра́шнаго ча́ю суда́, от него́же мя́ исхити́, Пресвята́я Де́во Ма́ти.
Ублажи́, Пречи́стая, смире́нное се́рдце мое́, озло́бленное сластны́ми затво́ры, я́ко Благо́му Роди́тельница, и блага́ су́щи вся́: и к покая́нию мя́ благи́х двере́й введи́.
Та́же: Досто́йно е́сть: Ектениа́, и свети́лен, и псалмы́ обы́чны.
На стихо́вне стихи́ры кре́стны. Гла́с 2:
Креста́ Твоего́ Дре́во, Христе́ Бо́же, дре́во живо́тное показа́л еси́ на́м ве́рующым в Тя́, и си́м упраздни́в держа́ву иму́щаго сме́рти, оживи́л еси́ на́с умерщвле́ныя грехо́м. Те́мже вопие́м Ти́ благода́телю все́х, Го́споди, сла́ва Тебе́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся, во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Во́лею обнища́в, обнища́ния ра́ди Ада́мова, Христе́ Бо́же, прише́л еси́ на зе́млю от Де́вы вопло́щься, и распя́тие прия́т, да на́с свободи́ши от рабо́ты вра́жия: Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: По Христе́ пострада́вше да́же до сме́рти, о страстоте́рпцы му́ченицы! Ду́шы у́бо и́мате на небесе́х в руце́ Бо́жии, и по ми́ру всему́ почита́емы су́ть ва́шя мо́щи, свяще́нницы покланя́ются, и лю́дие вси́, ра́дующеся, согла́сно вопие́м: со́н че́стен пред Го́сподем сме́рть преподо́бных Его́.
Сла́ва, и ны́не, КрестоБогоро́дичен:
Подо́бен: Егда́ от Дре́ва Тя́:
Егда́ нескве́рная А́гница ви́де своего́ А́гнца, на заколе́ние я́ко челове́ка во́лею влеко́ма, рыда́ющи глаго́лаше: безча́дствовати мя́ ны́не тщи́шися Христе́, ро́ждшую Тя́. Что́ сие́ сотвори́л еси́ Изба́вителю все́х? Оба́че воспева́ю и сла́влю Твою́ кра́йнюю бла́гость па́че ума́ и сло́ва, Человеколю́бче.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь, и ектении́. Та́же ча́с 1-й, псалмы́ обы́чны, и отпу́ст.
В пято́к блаже́нны. Гла́с 2: 
Гла́с Ти́ прино́сим разбо́йничь, и мо́лимся: помяни́ на́с, Го́споди, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Искорени́л еси́, Влады́ко, зло́бный те́рн, вене́ц терно́в во́лею носи́в, Долготерпели́ве.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Ра́спят бы́в, безгре́шне, на ло́бнем, сокруши́л еси́ главу́ лука́ваго, и вся́ челове́ки спа́сл еси́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Сокруша́еми му́ченицы, врага́ сокруши́ли есте́ всю́ си́лу, и побе́дныя венцы́ прия́сте.
Сла́ва: Окропле́нием Боже́ственныя кро́ве ве́рнии просвеща́еми, еди́но в Трие́х ли́цех Божество́ чти́м.
И ны́не: Я́ко А́гнца пове́шена на Дре́ве, Всенепоро́чная ви́дящи Христа́, рыда́ющи с пла́чем, Того́ велича́ше.
В пято́к ве́чера 
нача́ло суббо́тней слу́жбе, и все́ после́дование вече́рни и у́трени: пи́сан ука́з о то́м в пе́рвом гла́се.
На Го́споди воззва́х, стихи́ры святы́м му́чеником, и святи́телем и преподо́бным. Гла́с 2.
Подо́бен: Егда́ от дре́ва Тя́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Пло́ть предаю́ще ра́нам и горча́йшыя му́ки терпя́ще, и ну́жную сме́рть му́ченицы всехва́льнии, и мучи́телей посрами́сте, и че́сти и́дольския вои́стинну потреби́ли есте́, Христа́ пропове́дающе Еди́наго Бо́га и Влады́ку: Ему́же со а́нгельскими ли́ки, венцено́сцы сла́внии, предстоите́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
И па́ки глаго́лем ту́же стихи́ру: Пло́ть предаю́ще ра́нам:
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Сло́ва я́вльшагося на земли́, пропове́дницы яви́стеся Боже́ственнии, и благоче́стию все́х научи́сте, и правосла́вное Боже́ственных слове́с изло́жше, и́миже е́ресь дале́че отгна́сте от Це́ркве Христо́вы. Те́мже во оби́тели при́сно живу́щыя, я́ко священноде́йственницы Тро́ицы, все́х введи́те, блаже́ннии.
И́ны стихи́ры му́ченичны, гла́с то́йже.
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
И́же земны́я сла́сти не возлюби́вше страстоте́рпцы, Небе́сным благи́м сподо́бишася, и А́нгелом согра́ждане бы́ша: Го́споди, моли́твами и́х поми́луй, и спаси́ на́с.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Святы́м му́чеником моля́щымся о на́с, и Христа́ пою́щым, вся́ка пре́лесть преста́, и челове́ческий ро́д ве́рою спаса́ется.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Ли́цы му́ченичестии проти́вишася мучи́телем, глаго́люще: мы́ во́инствуем Царю́ Си́лам: а́ще и огню́ и му́кам предадите́ на́с, не отмета́емся Тро́ическия си́лы.
Сла́ва, и ны́не, Богоро́дичен: Пре́йде се́нь зако́нная, благода́ти прише́дши: я́коже бо купина́ не сгара́ше опаля́ема, та́ко Де́ва родила́ еси́, и Де́ва пребыла́ еси́. Вме́сто столпа́ о́гненнаго, пра́ведное возсия́ Со́лнце: вме́сто Моисе́а, Христо́с, спасе́ние ду́ш на́ших.
Та́же. Све́те ти́хий: Проки́мен дне́: Бо́же засту́пник мо́й еси́ Ты́, и ми́лость Твоя́ предвари́т мя́. Сти́х: Изми́ мя от вра́г мои́х, Бо́же, и от востаю́щих на мя́ изба́ви мя́. Та́же, Сподо́би Го́споди в ве́чер се́й:
На стихо́вне стихи́ры, гла́с 2:
Ве́лия сла́ва, ю́же стяжа́сте святи́и ве́рою: не то́кмо бо в страда́ниих врага́ победи́ли есте́, но и по сме́рти ду́хи прого́ните, неду́жныя исцеля́ете, ду́ш и теле́с вра́чеве: моли́теся ко Го́споду, поми́ловатися душа́м на́шым.
Сти́х: Блаже́ни, я́же избра́л и прия́л еси́, Го́споди.
Ме́ртвен: Я́ко цве́т увяда́ет, и я́ко се́нь ми́мо гряде́т, и разруша́ется вся́к челове́к: па́ки же глася́щей трубе́, ме́ртвии я́ко в тру́се вси́ воста́нут ко Твоему́ сре́тению, Христе́ Бо́же. Тогда́ Влады́ко, и́хже преста́вил еси́ от на́с, во святы́х твои́х учини́ кро́вех ду́хи ра́б Твои́х.
Сти́х: Ду́шы и́х во благи́х водворя́тся.
Ме́ртвен: Увы́ мне́, коли́к по́двиг и́мать душа́ разлуча́ющися от телесе́! Увы́ мне́, тогда́ коли́ко слези́т, и не́сть и́же поми́лует ю́! Ко А́нгелом о́чи возводя́щи, безде́льно мо́лится: к челове́ком ру́це простира́ющи, и не и́мать помога́ющаго. Те́мже, возлю́бленная моя́ бра́тие, разуме́вше кра́ткую на́шу жи́знь, преста́вленным поко́я от Христа́ про́сим, и душа́м на́шым ве́лию ми́лость.
Сла́ва, и ны́не, Богоро́дичен: Спаси́ от бе́д рабы́ Твоя́, Богоро́дице Де́во, я́ко вси́ по Бо́зе к Тебе́ прибега́ем, я́ко к неруши́мей стене́ и предста́тельству.
Та́же: Ны́не отпуща́еши: Трисвято́е. По О́тче на́ш: тропа́рь, и отпу́ст.
В пято́к на повече́рии 
кано́н моле́бный Пресвяте́й Богоро́дице. Гла́с 2.
ПЕ́СНЬ 1
Ирмо́с: Гряди́те лю́дие, пои́м пе́снь Христу́ Бо́гу, разде́льшему мо́ре, и наста́вльшему лю́ди, я́же изведе́ из рабо́ты еги́петския: я́ко просла́вися.
Жи́зни исто́чник еси́, Де́во Ма́ти Чи́стая, Нача́льника и Го́спода ро́ждши, Жи́знь вся́ческих, ороша́ющи ве́рою славосло́вящыя Тя́.
Тя́ утвержде́ние и предста́тельницу обога́щшеся и́мамы, и́же Богоро́дицу Пречи́стая испове́дающии Тя́, от треволне́ния жития́ Всенепоро́чная Де́во спаса́емся.
Сла́ва: Я́же Исто́чник безсме́ртия ро́ждши, уя́звленаго мя́ страстьми́, Отрокови́це, исцели́ и огня́ ве́чнаго исхити́, Еди́на Богоблагода́тная.
И ны́не: Я́же ве́рным прибе́жище Присноде́во, держа́вная по́мощь притека́ющым Ти́, от вся́кия ну́жды и вре́да сопроти́внаго на́с спаси́.
ПЕ́СНЬ 3
Ирмо́с: Утверди́ на́с в Тебе́, Го́споди, дре́вом умерщве́й гре́х, и стра́х Тво́й всади́ в сердца́ на́с пою́щих Тя́.
Злату́ю я́ко вои́стинну кади́льницу, и ста́мну ма́нны, и Боже́ственную го́ру, и пала́ту прекра́сну Бо́жию, Тя́, Де́во, имену́ем.
Це́рковь, и свяще́нное жили́ще Сло́ва су́щи Богоро́дице, прегреше́ний очище́ние бу́ди мне́ при́сно, Пресвята́я Де́во.
Сла́ва: Ни язы́к зе́млен, ни у́м безпло́тных, возмо́жет Рождество́ Твое́ сказа́ти: па́че естества́ бо и смы́сла, Богоро́дице, Зижди́теля родила́ еси́.
И ны́не: Утвержде́ние бу́ди и прибе́жище и покро́в, Де́во Богороди́тельнице, ве́рою к Тебе́ прибега́ющым, и Бо́жию Тя́ Ма́терь испове́дающым.
ПЕ́СНЬ 4
Ирмо́с: Услы́шах Го́споди, сла́вное Твое́ смотре́ние, и просла́вих, Человеколю́бче, непостижи́мую Твою́ си́лу.
Тя́, Богоро́дице, стяжа́хом христиа́не по́мощь ве́лию, от лю́тых бе́д на́с исхити́.
Неискусобра́чная Влады́чице, я́же Бо́га во утро́бе заче́нши, напа́стей и печа́лей все́х на́с изба́ви.
Сла́ва: Непобеди́мую сте́ну Тя́, и держа́вную наде́жду, Богоро́дице, ве́рнии стяжа́хом в напа́стех, Чи́стая.
И ны́не: Моли́тву Твою́, Влады́чице, я́ко тве́рд степе́нь стяжа́вше, разли́чных скорбе́й избавля́емся.
ПЕ́СНЬ 5
Ирмо́с: Све́та Пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́ ино́го Бо́га не зна́ем.
Воплоще́нна из Тебе́, Богороди́тельнице, ве́рнии позна́хом, без се́мене Сы́на рожде́нна, Бо́га и́стинна, и Челове́ка естество́м: те́мже Тя́ сла́вим.
Под кро́в Тво́й и заступле́ние, Пречи́стая, ве́рнии всегда́ прибега́юще ве́рою, избавля́емся Тобо́ю, Богоро́дице, вся́каго тя́жкаго наше́ствия.
Сла́ва: Изба́ви на́с от напа́стей, и бу́ри помышле́ний, Пречи́стая, вся́каго гне́ва, вся́каго греха́, гла́да же и губи́тельства, и ве́чнаго, Де́во, муче́ния.
И ны́не: Засту́пница на́ша и спасе́ние и наде́жда Влады́чице, христиа́н су́щи, спаси́ любо́вию Тя́ при́сно ве́рно воспева́ющих, Де́во Всепе́тая.
ПЕ́СНЬ 6
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
И́же во́лею вся́ содева́яй, в ложесна́ Неискусобра́чныя во́лею всели́вся, тле́ю боля́щыя нетле́нием обогати́в, я́ко Милосе́рд.
Вы́шша Вы́шних Си́л, и святе́йша еси́, Всенепоро́чная, па́че естества́ вме́щши невмести́мое Сло́во в ложесна́ Твоя́.
Сла́ва: На пути́ жития́ заблужде́ннаго мя́, и безпу́тием ча́сто па́дающа во гресе́х, Влады́чице, к покая́ния стезя́м наста́ви.
И ны́не: Не пре́зри, Чи́стая, мольбы́ на́шя, на Тя́ поло́жших наде́жду ра́б Твои́х: прибе́жище бо Влады́чице, и душа́м очище́ние еси́.
Та́же, Го́споди поми́луй, три́жды. Сла́ва, и ны́не:
Седа́лен, гла́с 2:
Сло́во без се́мене зачала́ еси́, Сы́на же Еди́наго Христа́ родила́ еси́: Ты́ бо роди́ но́во Отроча́ Зижди́теля Твоего́. Те́м Тя́, Богоро́дице, велича́ем.
ПЕ́СНЬ 7
Ирмо́с: О́бразу злато́му на по́ле Деи́ре служи́му, трие́ Твои́ о́троцы небрего́ша безбо́жнаго веле́ния: посреде́ же огня́ вве́ржени, ороша́еми поя́ху: благослове́н еси́ Бо́же оте́ц на́ших.
Отцу́ соесте́ственна разу́мнаго Сы́на, си́лою Ду́ха Пресвята́го воплоти́ла еси́ Богоблагода́тная Влады́чице. Сего́ у́бо непреста́нно моли́, уще́дрити пою́щыя: Благослове́нная, Я́же Бо́га пло́тию ро́ждшая.
Де́во Чи́стая, неискусобра́чная, Свята́я Благослове́нная, па́дающих исправле́ние, согреша́ющих избавле́ние: спаси́ мя блу́днаго, спаси́, Сы́ну Твоему́ зову́ща: Благослове́нная, Я́же Бо́га пло́тию ро́ждшая.
Сла́ва: Приста́нище тве́рдо, предста́тельница стра́шна, и стена́ необори́ма, в ну́ждах бе́дствующым, и обурева́емым в печа́ли, и я́же к Сы́ну Твоему́ моли́твами, Богоро́дице су́щи, от многообра́зных искуше́ний спаси́ рабы́ Твоя́.
И ны́не: Я́же Еди́но упова́ние, и по́мощь ве́рных, Богороди́тельнице, потщи́ся помощи́ рабо́м Твои́м, погружа́емым скорбьми́, отвсю́ду недоуме́емым, и в боле́знех су́щым, и прибега́ющым к Тебе́ любо́вию души́.
ПЕ́СНЬ 8
Ирмо́с: В пе́щь о́гненную ко отроко́м евре́йским снизше́дшаго, и пла́мень в ро́су прело́жшаго Бо́га, по́йте дела́ я́ко Го́спода, и превозноси́те во вся́ ве́ки.
Живы́й су́щий исто́чник, я́ко Во́ду жи́зни ро́ждши, ду́шу мою́ иста́явшую греха́ пла́менем, Де́во Богоро́дице, ороси́, да Тя́ сла́влю во вся́ ве́ки.
Умерщвле́нных, и к пе́рсти сме́ртней и тле́нней сведе́нных, возста́вила еси́ Еди́на, Нача́льника жи́зни ро́ждши Христа́ Бо́га на́шего, Влады́чице Де́во Чи́стая и Благослове́нная.
Сла́ва: Изба́ви мя́, Влады́чице Чи́стая, ве́чнаго огня́ и осужде́ния, и изми́ мя от челове́к злотворя́щих, и и́щущих запя́ти мне́: я́ко да ублажа́ю Тя́ при́сно, Ю́же вся́ тва́рь Боже́ственне ублажа́ет.
И ны́не: В подо́бии пло́ти Пребоже́ственный из Тебе́ ви́ден бы́сть, Чи́стая Де́во: Его́же непреста́нно моли́, поми́ловати на́с в зло́бе живу́щих, и трепе́щущих ве́чнующаго муче́ния.
ПЕ́СНЬ 9
Ирмо́с: От Бо́га Бо́га Сло́ва, неизрече́нною му́дростию, прише́дшаго обнови́ти Ада́ма, я́дию в тле́ние па́дшаго лю́те, от Святы́я Де́вы неизрече́нно воплоти́вшагося на́с ра́ди, ве́рнии единому́дренно пе́сньми велича́ем.
Человеколю́бия Боже́ственнаго сподо́би мя́, Отрокови́це, Я́же Еди́на Человеколю́бца Бо́га пло́ть от Тебе́ взаимова́вша, и неизглаго́ланно ро́ждшая, изба́ви мя́ бу́дущаго пла́мене, и му́ки вся́кия, любо́вию Тя́ сла́вящаго.
Я́ко кре́пкую засту́пницу, я́ко наде́жду и сте́ну и основа́ние, и покро́в тве́рд, и непобеди́мо утвержде́ние, и небу́рно приста́нище, и единодержа́вное прибе́жище стяжа́вше Тя́ вси́ спаса́емся, Препе́тая.
Сла́ва: Детороди́тельнице Де́во, души́ моея́ о́блаки отжени́: и пода́й чи́сто узре́ти, Влады́чице, спаси́тельную добро́ту, возсия́вшую неизглаго́ланно из Твоея́ Пресвяты́я утро́бы, во све́т язы́ков, Препе́тая.
И ны́не: Све́т ро́ждшая Боже́ственный, мно́гими страстьми́ наведе́ния помраче́нное се́рдце мое́, и по́мысл очужда́ющих, просвети́, Отрокови́це, ка́плю ми́ подаю́щи при́сно сле́з, скве́рны греха́ Де́во, очища́ющую ми́.
Та́же, Досто́йно е́сть: и покло́н. Трисвято́е. По О́тче на́ш: тропа́рь, и про́чее обы́чное, и отпу́ст.
Суббота 
В суббо́ту у́тра 
По 1-м стихосло́вии, седа́льны му́ченичны. Гла́с 2:
Тебе́ одева́ющаго не́бо о́блаки иму́ще святи́и одея́ние в ми́ре, му́ки от беззако́нник претерпе́ша, и пре́лесть и́дольскую упраздни́ша. Те́х моли́твами и на́с свободи́, Спа́се, от неви́димаго врага́, и спаси́ на́с.
Сти́х: Ди́вен Бо́г во святы́х Свои́х, Бо́г Изра́илев.
Апо́столи, му́ченицы и проро́цы, святи́телие, преподо́бнии и пра́веднии, до́бре по́двиг соверши́вшии, и ве́ру соблю́дшии, дерзнове́ние иму́ще ко Спа́су, о на́с Того́ я́ко Бла́га моли́те, спасти́ся, мо́лимся, душа́м на́шым.
Подо́бен: Милосе́рдия су́щи:
И́же ме́ртвыми и живы́ми я́ко Бо́г облада́яй все́ми, вла́стию животода́вче, приими́ моле́ние ра́б Твои́х: покажи́ твое́ милосе́рдие, Человеколю́бче, и пода́ждь оставле́ние душа́м, я́же преста́вил еси́ наде́ждею в Тя́, благоутро́бия ра́ди я́ко бла́г.
Сла́ва, и ны́не, Богоро́дичен: Вся́ па́че смы́сла, вся́ пресла́вная Твоя́, Богоро́дице, та́инства, чистоте́ запеча́танной и де́вству храни́му, Ма́ти позна́лася еси́ нело́жна, Бо́га ро́ждши и́стиннаго: Того́ моли́ спасти́ся душа́м на́шым.
По 2-м стихосло́вии седа́льны, гла́с 2.
И́же просвети́вый святы́я Твоя́ па́че зла́та, и просла́вивый преподо́бныя Твоя́ я́ко бла́г, от ни́хже умоле́н быва́я, христе́ Бо́же, жи́знь на́шу умири́, я́ко Человеколю́бец, и моли́тву испра́ви я́ко кади́ло, еди́не во святы́х почива́яй.
Сти́х: Ди́вен Бо́г во святы́х Свои́х, Бо́г Изра́илев.
Страстоте́рпцы Госпо́дни, блаже́нна земля́ напи́вшаяся крове́й ва́ших, и свя́ти хра́мы прие́мшии телеса́ ва́ша: на суди́щи бо врага́ обличи́сте, и Христа́ со дерзнове́нием пропове́дасте. Того́ я́ко бла́га моли́те спасти́, мо́лимся, ду́шы на́шя.
Сти́х: Блаже́ни, я́же избра́л и прия́л еси́ Го́споди.
Помяни́, Го́споди, я́ко бла́г, ду́шы ра́б Твои́х, и ели́ка в житии́ согреши́ша, прости́, никто́же бо безгре́шен, то́кмо Ты́ моги́й и преста́вленным да́ти поко́й.
Сла́ва, и ны́не, Богоро́дичен: Богоро́дице Де́во Мари́е, ро́ждшая Христа́ изба́вителя и Спа́са, моли́ся того́ благосты́ни, со апо́столы и му́ченики, и проро́ки, с преподо́бными же и священному́ченики, очище́ние грехо́в дарова́ти на́м, и ве́лию ми́лость.
Кано́н святы́м му́чеником, святи́телем, преподо́бным и усо́пшым, [его́же краегране́сие: Рабо́м Бо́жиим бли́жним хвалу́ нося́.] Творе́ние Ио́сифово. Гла́с 2.
ПЕ́СНЬ 1
Ирмо́с: Моисе́йскую пе́снь восприи́мши, возопи́й душе́: Помо́щник и Покрови́тель бы́сть мне́ во спасе́ние, Се́й мо́й Бо́г, и просла́влю Его́.
Му́ченичен: Изгна́ния лю́тая, и уране́ния зе́льная, терпели́вно подъя́сте страда́льцы, вся́кую пре́лесть от коне́ц си́лою Боже́ственною отгна́сте.
Святи́телем: Бо́жии служи́телие, и святи́телие, све́том мы́сленным облиста́юще я́ве, к све́ту благоче́стия наста́виша все́х благочести́вых исполне́ния.
Преподо́бным: Го́рдый у́м смири́вше преподо́бнии, к до́брей земли́ преидо́сте: возне́сшеся же Боже́ственными о́бразы, и все́м смире́нным помога́ете при́сно.
Сла́ва, Поко́ин: Светле́йшаго све́та, и ве́чнаго весе́лия, яви́ прича́стники я́ко Бо́г, я́же преста́вил еси́ от привре́менных, рабы́ Твоя́ ве́рныя, преблаги́й Бо́же на́ш.
Богоро́дичен: Поще́нием кре́пко подви́гшеся, и терпели́вно низложи́ша врага́ честны́я жены́, Тебе́ Богороди́тельнице предстоя́т ра́дующеся.
Други́й кано́н усо́пшым пое́тся на ряду́, иде́же не́сть мине́и, [его́же краегране́сие: Уме́ршым второ́е соплета́ю пе́ние.] Гла́с 2.
ПЕ́СНЬ 1
Ирмо́с: Непроходи́мое волня́щееся мо́ре, Бо́жиим Свои́м веле́нием изсуши́вшему, и пешеше́ствовати сквозе́ е́ Изра́ильтеския лю́ди наста́вльшему, Го́сподеви пои́м, сла́вно бо просла́вися.
Припе́в: Ди́вен Бо́г во святы́х Свои́х, Бо́г Изра́илев.
Сме́ртию Твое́ю попра́в сме́рть, Боже́ственныя жи́зни источи́л еси́ присносу́щие: е́же пода́ждь, Бла́же, душа́м усо́пших, му́ченик Твои́х мольба́ми, оставле́ние прегреше́ний да́руя.
Припе́в: Упоко́й, Го́споди, ду́шы усо́пших ра́б Твои́х.
И́же бога́тую ми́лость при́сно источа́я, благоче́стно при́сно прие́млющым Тя́, в дому́ Твое́м, Христе́, в ди́вней Твое́й ски́нии, ме́сто ослабле́ния пода́ждь, Влады́ко, рабо́м Твои́м, я́ко благоутро́бен.
Сла́ва: Крепча́йший на сме́рть бы́л еси́ Христе́: те́мже ту́ связа́в, на́с изба́вил еси́, и ны́не изба́ви от сея́ тле́ния (темни́цы) усо́пшыя, я́ко Бла́г, и Твоего́ сия́ния прича́стие да́руй.
И ны́не: Утве́рждши коле́блемый у́м мо́й, Ма́ти Бо́жия, укрепи́ Боже́ственными повеле́ньми, Ро́ждшагося из Твоего́ освяще́ннаго чре́ва, и упраздни́вшаго, Влады́чице, а́дово мра́чное ца́рство.
ПЕ́СНЬ 3
Ирмо́с: Непло́дствовавший мо́й у́м, плодоно́сен Бо́же покажи́ ми́, де́лателю до́брых, насади́телю благи́х, благоутро́бием Твои́м.
Разже́гшеся огне́м любве́ Христо́вы, о страстоте́рпцы, му́к разжже́ния угаси́сте, ороше́нием вседе́теля ду́ха.
Святе́йшии Христо́вы святи́телие, и честни́и преподо́бных собо́ри, о все́х на́с Человеколю́бца Бо́га умоли́те.
Свяще́ннейший ли́к Боже́ственных проро́к возвели́чися, и же́н мно́жество пострада́вших кре́пко, сла́ву улучи́ша.
Сла́ва: Умертви́вся Христе́ на кресте́, дарова́л еси́ уме́ршым безсме́ртие: его́же улучи́ти сподо́би, к Тебе́ отше́дшыя ве́рою.
И ны́не: Со все́ми проро́ки, и жена́ми свяще́нными, ны́не приле́жно Бо́га моли́ Де́во ро́ждшагося из Тебе́, уще́дрити на́с.
И́н
Ирмо́с: На ка́мени мя́ ве́ры утверди́в, разшири́л еси́ уста́ моя́ на враги́ моя́, возвесели́ бо ся ду́х мо́й, внегда́ пе́ти: не́сть свя́т, я́коже Бо́г на́ш, и не́сть пра́веден, па́че Тебе́, Го́споди.
Твоея́ красоты́ сия́нием озари́тися в ве́ре усо́пшым благоволи́, с му́ченики Твои́ми, и́же бога́тый в ми́лости: Ты́ бо еси́ Бо́г на́ш, и не́сть пра́веден па́че Тебе́, Го́споди.
На ме́сте прохлажде́ния, в не́дрех Авраа́мовых, избра́ннаго Твоего́, сподо́би водворя́тися рабо́м Твои́м, я́ко ще́др, Тебе́ вопию́щым: Ты́ бо еси́ Бо́г на́ш, и не́сть пра́веден па́че Тебе́, Го́споди.
Сла́ва: В черто́зех небе́сных водворя́тися, с му́дрыми де́вами совше́дшими, Влады́ко, приими́ рабы́ Твоя́ свещено́сцы, и́хже преста́вил еси́ Твое́ю во́лею от вре́менных, Еди́не Человеколю́бче.
И ны́не: Умерщвле́на мя́ и к земли́ возвраще́на воздви́гнула еси́, ро́ждши Жизнода́вца, и возвела́ еси́ мя из а́да преиспо́днейшаго, Богоро́дицу Тя́ ве́рою сла́вящаго, и почита́ющаго Пречи́стая, Тебе́ всепе́тую.
ПЕ́СНЬ 4
Ирмо́с: Е́же от Де́вы Твое́ Рождество́ проро́к предзря́ возпропове́даше вопия́: слу́х Тво́й услы́шах, и убоя́хся, я́ко от ю́га, и из горы́ святы́я, приосене́нныя, прише́л еси́ Христе́.
И́же Христо́вым страсте́м Богосла́внии страстоте́рпцы уподо́бльшеся до́бре, распростира́еми ра́довахуся мно́гими му́ками, на ве́чная воздая́ния взира́юще: и́хже получи́вше ублажа́ются при́сно.
Зако́ны соблюда́юще Ду́ха, первосвяще́нницы прему́дренно упасо́сте лю́ди, я́ко ко́рмчии преизря́днии на Боже́ственне приста́нищи, и преложи́вшеся от жите́йских мо́лв, к тишине́ преидо́сте живота́.
На земли́ прише́льцы яви́стеся, преложи́вше отцы́ жи́знь ва́шу на небеса́, я́коже пи́шет, благочестному́дренне, и плотски́я стра́сти обузда́вше боле́зньми воздержа́ния, си́лою Христо́вою.
И́хже преве́л еси́ Влады́ко, от вре́меннаго жития́ многочи́сленное мно́жество, в правосла́вней послужи́вшыя тебе́, Сло́ве, ве́ре, все́х спаса́емых мно́жеством сочета́в, ве́чнаго сподо́би живота́.
Сла́ва: Ме́ртвости Боже́ственныя жела́юще, жи́знь безконе́чную хода́тайствующе вои́стинну, тобо́ю, Пречи́стая Влады́чице Богороди́тельнице, честны́я жены́ сподо́бишася тоя́, моля́ще Сы́на Твоего́ и Бо́га о на́с.
Богоро́дичен: Го́ру присе́нную зри́т Тя́ доброде́тельми, проро́к Авваку́м, Богоро́дице, из нея́же яви́ся Бо́г неизрече́нно, доброде́телию покры́в небеса́, и ро́д челове́ческий из истле́ния спасы́й.
И́н
Ирмо́с: Пою́ Тя, слу́хом бо, Го́споди, услы́шах и ужасо́хся, до мене́ бо и́деши, мене́ ищя́ заблу́ждшаго. Те́м мно́гое Твое́ снизхожде́ние, е́же на мя́, прославля́ю, Многоми́лостиве.
Упова́нием и любо́вию пожи́вшыя, и умо́м правосла́вным, я́же па́че ума́ сла́вы Твоея́ сподо́би рабы́ Твоя́, Христе́, мно́гим Твои́м человеколю́бием, и избра́нных му́ченик мольба́ми.
Я́ко имы́й сла́дости приснотеку́щий пото́к, при́сно напоя́еши избра́нныя, Го́споди: с ни́миже и ны́не преста́вленныя Христе́ к Тебе́, неизрече́нным Твои́м милосе́рдием пита́еши при вода́х оставле́ния.
Сла́ва: Ты́ живы́ми госпо́дьствуеши, Влады́ко, и ме́ртвыми владе́еши. Ты́ в земли́ пе́рсть су́щую си́лою Твое́ю воскреси́ши. Те́мже к Тебе́ преше́дшыя во дво́рех Твои́х, Спа́се, всели́.
И ны́не: Исцели́ла еси́ Е́вино сокруше́ние, и дре́внее окая́нство: Зижди́теля бо родила́ еси́, могу́щаго испра́вити на́с прегреше́ньми пове́рженых, Богороди́тельнице еди́на Ма́ти Де́во.
ПЕ́СНЬ 5
Ирмо́с: Мглу́ души́ моея́ Спа́се мо́й разгна́в, све́том за́поведей Твои́х озари́ мя, я́ко еди́н Ца́рь ми́ра.
Тебе́ возлюби́вше, Ще́дре, возненави́деша вся́ мирска́я, до́блии страстоте́рпцы, примеси́вшеся му́кам, отверже́нием пло́ти.
Святи́телие, проро́цы, преподо́бнии богоно́сцы, духо́вными луча́ми просвеща́ете ми́р, тьму́ разоря́юще страсте́й.
Преподо́бнии отцы́, проро́цы и первосвяще́нницы, и присносла́вныя жены́, о на́с Тебе́ Влады́це все́х мо́лятся приле́жно.
Сла́ва: Мо́лим Тя́, Сло́ве, и́хже от на́с прия́л еси́, ли́ку избра́нных Твои́х сопричта́в, прича́стники покажи́ лу́чшаго живота́.
И ны́не: Пречи́стая Де́во Ма́ти, похвало́ му́чеников, и преподо́бных и пра́ведных, от вся́каго изми́ на́с мучи́тельства лука́ваго.
И́н
Ирмо́с: Све́та Пода́телю, и веко́в Тво́рче, Го́споди, во све́те Твои́х повеле́ний наста́ви на́с: ра́зве бо Тебе́ ино́го Бо́га не зна́ем.
Умерщвле́ных на́с, и положе́ных во тли́, возве́л еси́ от мра́чных а́довых сокро́вищ, и восхи́тил еси́, Бла́же, и сочета́в святы́х а́нгел во́инством.
За е́же спасти́ на́с я́ко прише́л еси́ Христе́ приими́ ны́не и́же благоче́стно к Тебе́ преста́вленныя, я́ко еди́н бла́г, на ло́нех Авраа́ма, и с Ла́зарем те́х всели́.
Сла́ва: Разреши́л еси́, Влады́ко, ле́тную мою́ и до́лгую бра́нь, Тебе́ пре́жде хода́таю, и моли́твеннику примире́ния бы́вшу: и ны́не Твоя́ рабы́ уще́дрив упоко́й.
И ны́не: Под кро́вом Твои́м, Ма́ти Бо́жия, и́же наде́ющиися на Тя́ спаса́ются: Жизнода́вца бо родила́ еси́ на́м, животворя́щаго вся́ во́лею.
ПЕ́СНЬ 6
Ирмо́с: Во глубине́ грехо́вней содержи́м е́смь, Спа́се, и в пучи́не жите́йстей обурева́ем: но я́коже Ио́ну от зве́ря, и мене́ от страсте́й возведи́, и спаси́ мя.
Кре́постию се́рдца страда́льцы проти́ву врагу́ ополчи́вшеся, того́ низложи́ша, и прия́ша побе́ды венцы́ от Бо́га: и ны́не приле́жно мо́лятся о все́х земноро́дных.
Бо́жия святи́тели почти́м ве́рно, и преподо́бныя Его́ ублажи́м, спаса́еми мольба́ми и́х, от вся́каго гне́ва и ско́рби, и вра́жия наве́та.
Пострада́ же́н Боже́ственный ли́к, и в посте́ Бо́гу угоди́, и получи́ Ца́рство Небе́сное: те́х моли́твами уще́дри Бо́же тво́й ми́р.
Сла́ва: И́же созда́вый Жизнода́вче Христе́ челове́ка от земли́, и́хже о на́с преста́вил еси́ упоко́й, оставле́ние подая́ и́м злы́х, я́ко Милосе́рд и Человеколю́бец.
И ны́не: Свята́я Богоро́дице, освяти́ на́ша помышле́ния, и у́м укрепи́, и спаси́ на́с от стре́л лука́ваго неуя́звленных, сла́вящих, Всепе́тая, Твоя́ вели́чия.
И́н
Ирмо́с: В бе́здне грехо́вней валя́яся, неизсле́дную милосе́рдия Твоего́ призыва́ю бе́здну: от тли́, Бо́же, мя́ возведи́.
Неизрече́нныя, и Боже́ственныя све́тлости, иде́же му́ченичестии ли́цы, сподо́би, я́же от земли́ преста́вил еси́, вседе́тельною Твое́ю во́лею Человеколю́бче.
Сла́ва: Озари́тися добро́тою сла́вы Твоея́ сподо́би, оста́вльшыя житие́, и к све́ту Твоему́ неизрече́нному, Влады́ко, преше́дшыя упоко́й.
И ны́не: Избавля́ющи усе́рдно яви́ся призыва́ющыя Тя́, Пречи́стая Влады́чице, я́же Бо́га ро́ждшая живото́м и сме́ртию облада́юща.
ПЕ́СНЬ 7
Ирмо́с: Херуви́мы подража́юще о́троцы в пещи́, ликовствова́ху вопию́ще: благослове́н еси́ Бо́же, я́ко и́стиною и судо́м наве́л еси́ сия́ вся́ гре́х ра́ди на́ших: препе́тый, и препросла́вленный во вся́ ве́ки.
Терпе́нием низложи́ша святи́и врага́, терпя́ще вся́ко искуше́ние лю́тых муче́ний, я́ко вои́стинну Бо́га возлюби́ша пострада́вшаго за грехи́ на́шя. Те́х моли́твами спаси́ все́х на́с, Сло́ве, от напа́стей и бе́д, Тебе́ сла́вящих.
Светозра́чнии святи́телие, и преподо́бнии и проро́цы и священному́ченик достосла́вное мно́жество, и же́н святы́х свяще́нное сосло́вие, во страда́нии и в посте́ возсия́вшее му́жески: при́сно о на́с моле́ния твори́те к Бо́гу, я́ко да поми́лует на́с.
Му́ченик мно́жество мо́лит Тя́, Христе́ Благода́телю, от все́х печа́лей, и скорбе́й, и лю́тых напа́стей, и все́х прегреше́ний, и от вре́да спаси́ мя, Сло́ве, поги́бшаго.
Сла́ва: Отню́дуже боле́знь отбеже́, и воздыха́ние и печа́ль, иде́же све́т сия́ет Твоего́ лица́, Христе́: и иде́же святы́х собо́ры ны́не лику́ют. Учини́ все́х преста́вльшихся ду́шы к Тебе́, Человеколю́бче, прегреше́ния и́х вся́ презре́в, я́ко еди́н ми́лостив.
И ны́не: С му́ченики, Пречи́стая, и с преподо́бными отцы́ и проро́ки все́ми, со святы́ми жена́ми во святы́х Еди́наго Почива́ющаго умоли́, все́х освяти́ти на́с, святы́ми гла́сы Тя́ славосло́вящих, Чи́стая, во вся́ ве́ки.
И́н
Ирмо́с: Богопроти́вное веле́ние беззако́ннующаго мучи́теля, высо́к пла́мень вознесло́ е́сть: Христо́с же простре́ Богочести́вым отроко́м ро́су духо́вную, Сы́й благослове́н и препросла́влен.
И́же везде́ сы́й, низше́л еси́ Го́споди, е́же спасти́ и́же дре́вле прельща́емый челове́чь ро́д. Те́мже Тя́ му́ченицы мо́лят: си́х я́же преста́вил еси́ от земли́, в земли́ кро́тких, Спа́се, упоко́й.
Ме́ртвости умерщвле́ние оттря́сл еси́ в ме́ртвых свобо́дь бы́в, са́м еди́н Христе́: и ны́не умерщвле́ния грехо́внаго влады́ко изба́ви рабы́ Твоя́, явля́я и́х насле́дники Ца́рствия Твоего́.
Сла́ва: Мно́гим Твои́м и неизрече́нным милосе́рдием, и неизме́рною бе́здною человеколю́бия Твоего́, Христе́, прегреше́ний у́бо оставле́ние преста́вленным да́ждь, и благода́тию Твое́ю очище́ны си́х яви́.
И ны́не: Свети́льник была́ еси́ Боже́ственныя сла́вы, сия́ние нося́щи Де́во ду́хом, и пло́тию на́м я́вльшагося, и а́дову мглу́ све́тлостию Божества́ Своего́ потре́бльша, Богора́дованная.
ПЕ́СНЬ 8
Ирмо́с: В купине́ Моисе́ю Де́вы чу́до, на Сина́йстей горе́ Прообрази́вшаго иногда́, по́йте, благослови́те, и превозноси́те во вся́ ве́ки.
Тече́ние кро́ве ва́шея, страстоте́рпцы Госпо́дни, освяти́ всю́ тва́рь, и изсуши́ я́ве излия́ние пре́лести, и ве́рных ду́шы напои́ бога́тно.
Яви́ся ли́к по́стнический, святи́телей же собо́р и же́н святы́х, и проро́к сла́вных, единоче́стен а́нгелом, а́нгельски на земли́ ду́хом пожи́вше.
Изба́вите все́х на́с страстоно́сцы Госпо́дни, первосвяще́нницы, и проро́цы, и преподо́бных мно́жество, и же́н святы́х, от стре́л вра́жиих, ва́с восхваля́ющих.
Сла́ва: И́хже от на́с Спа́се прия́л еси́, в не́дрех Авраа́мовых учини́, и со все́ми избра́нными упоко́й, подая́ грехо́в и́х все́м разреше́ние, я́ко Всеще́др.
И ны́не: Богороди́тельнице Чи́стая, со все́ми святы́ми проро́ки, и му́ченики, и преподо́бными, и святы́ми жена́ми, и священному́ченики, уще́дрити на́с Спа́са моли́.
И́н
Ирмо́с: Пе́щь иногда́ о́гненная в Вавило́не де́йства разделя́ше, Бо́жиим веле́нием халде́и опаля́ющая, ве́рныя же ороша́ющая, пою́щыя: благослови́те вся́ дела́ Госпо́дня Го́спода.
Показа́л еси́ на́м враго́в сме́рть, схожде́нием Твои́м я́ко безсме́ртен: Боже́ственною же си́лою Твое́ю, вхо́ды яви́л еси́ живота́, Безсме́ртне, его́же му́ченицы Твои́ ны́не досто́йно получи́ша.
Добро́ты у́мныя Твоея́ наслади́тися преста́вленным сподо́би, сту́д греха́ злообра́знаго очища́я, я́ко Человеколю́бец: еди́н бо ты́, Влады́ко, яви́лся еси́ греха́ отчужде́н.
Сла́ва: Испра́вил еси́ на́с Христе́, па́дшыя в пе́рсть сме́ртную, сме́ртию Твое́ю живо́т да́руя, и пи́щу безконе́чную, и ра́дость присносу́щную, ея́же ны́не преста́вленныя сподо́би, я́ко ми́лостив.
И ны́не: Ве́лия и стра́шна е́сть та́йна Богома́ти Твоего́ рождества́: Бо́га бо родила́ еси́, его́же сме́рть не претерпе́, и гро́б не растли́. Те́мже Тя́, Пречи́стая, вси́ язы́цы сла́вим.
ПЕ́СНЬ 9
Ирмо́с: Преесте́ственно пло́тию заче́ншую во чре́ве, от Отца́ безле́тно предвозсия́вшее Сло́во, в пе́снех немо́лчных велича́ем ве́рнии.
Кре́пцы на стра́сти, си́льни на враги́ я́вльшеся страстоте́рпцы: взя́сте побе́ду пострада́вше зако́нно, и венча́стеся от Бо́га.
Я́ко Бо́жии священноде́лателие, и па́стыря до́браго подо́бницы бы́вше, упасо́сте того́ о́вцы преподо́бне, первосвяще́нницы Богосла́внии.
С преподо́бными, по́стники, и проро́ки свяще́нными, почти́м же́н пострада́вших мно́жество и посто́м низложи́вших врага́.
Сла́ва: Пресла́вное мно́жество святы́х Твои́х, Христе́, непреста́нно мо́лят Тя́: и́хже преста́вил еси́ в ве́ре, Го́споди, прича́стники яви́ ве́чнаго живота́.
И ны́не: Щедролюби́ваго Бо́га ро́ждшая пло́тию, со святы́ми все́ми моли́ того́ при́сно, от бе́д на́с спасти́, Ма́ти Де́во Чи́стая.
И́н
Ирмо́с: Я́же пре́жде Со́лнца Свети́льника Бо́га возсия́вшаго, пло́тски к на́м прише́дшаго, из боку́ Де́вчу неизрече́нно воплоти́вшая, благослове́нная Всечи́стая, Тя́, Богоро́дице, велича́ем.
Име́яй вла́сть живы́ми и ме́ртвыми живота́ Нача́льниче, от земли́ к Тебе́ преше́дшым, насле́дие небе́сное пода́ждь, Влады́ко, и све́тлость святы́х, и пресла́вных страстоте́рпец Твои́х.
Сло́во сы́й, е́же дре́вле бы́ти ми́ подая́ живонача́льнейшее, и е́же до́бре бы́ти па́ки да́руя, в не́дрех жела́нных Авраа́ма пра́отца, преста́вльшыяся рабы́ Твоя́, я́ко ми́лостив всели́.
Сла́ва: Ве́сь еси́ Спа́се мо́й сла́дость светови́днейшая, ве́сь еси́ жела́ние ненасыща́емое: пото́ки Твоея́ пи́щи, и водо́ю оставле́ния усо́пшыя напо́й, непреста́нно Тебе́ сла́вящыя.
И ны́не: Тя́ Богоро́дице, досто́йно ве́рнии ны́не ублажа́ем, богодохнове́нным словесе́м Твои́м после́дующе: Ты́ бо еди́на земны́м Бо́га родила́ еси́, сме́рти разо́ршаго си́лу, Ма́ти Де́во.
Та́же, Досто́йно е́сть: Ектениа́, и свети́лен дне́ и псалмы́ обы́чны.
На хвали́тех стихи́ры му́ченичны, гла́с 2:
По Христе́ пострада́вше да́же до сме́рти, о страстоте́рпцы му́ченицы, ду́шы у́бо и́мате на небесе́х в руце́ Бо́жией, и по ми́ру всему́ почита́еми су́ть мо́щи ва́шя. Святи́телие покланя́ются, и лю́дие вси́, ра́дующеся, согла́сно вопие́м: со́н че́стен пред Го́сподем сме́рть преподо́бных Его́.
Вся́к гра́д и страна́ чту́т мо́щи ва́шя, о страстоно́сцы му́ченицы: вы́ бо зако́нно пострада́вше, венцы́ небе́сныя прия́сте, и сего́ ра́ди святи́телем есте́ похвала́ и Це́рквам благоле́пие.
Кре́ст Христо́в взе́мше святи́и му́ченицы, ору́жие непобеди́мое, всю́ диа́волю си́лу упраздни́ша, и прия́ша венцы́ Небе́сныя, стена́ на́м бы́ша, о на́с при́сно моля́щеся.
Ме́ртвен: Увы́ мне́, коли́к по́двиг и́мать душа́ разлуча́ющися от телесе́! увы́ мне́, тогда́ коли́ко слези́т, и не́сть и́же поми́лует ю́! Ко А́нгелом о́чи возводя́щи, безде́льно мо́лится: к челове́ком ру́це простира́ющи, и не и́мать помога́ющаго. Те́мже возлю́бленная моя́ бра́тие, разуме́вше кра́ткую на́шу жи́знь, преста́вленым поко́я от Христа́ про́сим, и душа́м на́шым ве́лия ми́лости.
Сла́ва, и ны́не, Богоро́дичен: Прииди́те, Ма́терь Све́та пе́сньми немо́лчными вси́ просла́вим, та́ бо роди́ спасе́ние на́ше: и ра́дуйся принесе́м, я́ко еди́ной ро́ждшей все́х нача́льнейшаго, и́же пре́жде ве́к Бо́га. Ра́дуйся, я́же Е́ву ро́ждшую па́ки назда́вшая, ра́дуйся Пречи́стая Де́во Неискусобра́чная.
На стихо́вне стихи́ры поко́йны, гла́с 2:
Подо́бен: Егда́ от Дре́ва Тя́:
Стремле́ние сме́ртное и тлю́ Твое́ю живоно́сною сме́ртию низложи́л еси́, Влады́ко: все́м же источи́л еси́ живо́т ве́чный, и земны́м уме́ршым воста́ние дарова́. Те́мже мо́лимся Тебе́, Спа́се: и́же ве́рою к Тебе́ преста́вльшыяся упоко́й, и нетле́нней Твое́й сла́ве си́х сподо́би, Человеколю́бче.
Сти́х: Блаже́ни, я́же избра́л и прия́л еси́ Го́споди.
Да челове́ки о́бщники Боже́ственнаго твоего́ Ца́рствия соде́лаеши, Христе́, распя́тие претерпе́л еси́, и сме́рть во́льную прия́т. Сего́ ра́ди мо́лимся: Твои́м милосе́рдием прича́стники яви́ Ца́рствия Твоего́, ве́рою к Тебе́ преста́вльшыяся, и сла́дкия добро́ты Твоея́ си́х сподо́би, Человеколю́бче.
Сти́х: Ду́шы и́х во благи́х водворя́тся.
Спасти́ Твое́ созда́ние восхоте́в, смотре́ния же вои́стинну стра́шное та́инство, ра́дуяся соверши́л еси́ я́ко преблаги́й: и цено́ю искупи́л еси́ ве́сь ми́р честно́ю Твое́ю кро́вию. Те́мже мо́лимся: и́же ве́рою к Тебе́ преста́вльшыяся, со все́ми святы́ми избавле́ния сподо́би.
Сти́х: И па́мять и́х в ро́д и ро́д.
Гро́зному, тре́петному, и стра́шному престо́лу Твоему́, Христе́, предстоя́ще, я́же от ве́ка уме́ршии ожида́ют пра́веднаго изрече́ния Твоего́, и Боже́ственное прие́млют правосу́дие. Тогда́ у́бо упоко́й, Спа́се, рабы́ Твоя́, ве́рою к тебе́ преста́вльшыяся, иде́же святы́х ли́цы, и ра́дость е́сть неизглаго́ланная.
Сла́ва, и ны́не, Богоро́дичен: Егда́ плотска́го соу́за хо́щет душа́ моя́ от жития́ разлучи́тися, тогда́ ми́ предста́ни, Влады́чице, и безпло́тных враго́в сове́ты разори́, и си́х че́люсти сокруши́, и́щущих пожре́ти мя́ неща́дно: я́ко да невозбра́нно пройду́ на возду́се стоя́щыя кня́зи тьмы́, Богоневе́стная.
Та́же, Бла́го е́сть испове́датися Го́сподеви: ча́с 1-й, и отпу́ст.
В суббо́ту блаже́нна, гла́с 2: 
Гла́с Ти́ прино́сим разбо́йничь, и мо́лимся: помяни́ на́с, Го́споди, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Христо́вым страсте́м уподо́бльшеся му́ченицы, стра́сти челове́ческия разли́чныя при́сно исцеля́ете.
Сти́х: Блаже́ни есте́, егда́ поно́сят ва́м: и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Со проро́ки, апо́столы, со преподо́бными учи́тели, соде́телю все́х до́бре угоди́ша.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Со все́ми святы́ми Твои́ми, я́ко Человеколю́бец Го́споди, вся́ и́же ве́рою преста́вльшыяся, учини́ рабы́ Твоя́, мо́лимся.
Сла́ва: О Тро́ице пресу́щная, чту́щих Тя́ уще́дри, от пре́лести вра́жия и се́тей, все́х избавля́ющи при́сно.
И ны́не: Мольбы́ ра́б Твои́х не пре́зри, Всенепоро́чная, спаса́ющи на́с от вся́ких бе́д и скорбе́й.
Коне́ц второ́му гла́су.
ГЛАС 3 
Суббота 
В суббо́ту ве́чера, на ма́лей вече́рни 
на Го́споди воззва́х, стихи́ры воскре́сны 3, повторя́юще пе́рвую. Гла́с 3.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Твои́м Кресто́м, Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый, пе́снь Тебе́ всегда́ прино́сит.
Просвети́шася вся́ческая Воскресе́нием Твои́м, Го́споди, и ра́й па́ки отве́рзеся: вся́ же тва́рь восхваля́ющи Тя́, пе́снь Тебе́ всегда́ прино́сит.
Сла́влю Отца́ и Сы́на си́лу, и Свята́го Ду́ха пою́ вла́сть, неразде́льное несозда́нное Божество́, Тро́ицу Единосу́щную, ца́рствующую в ве́к ве́ка.
Сла́ва, и ны́не, Богоро́дичен, догма́тик. Гла́с 3:
Преве́лие чу́до: Де́ва ро́ждшая, и рожде́нное Бо́г пре́жде ве́к, предъявле́нное рожде́ние, и соверше́нное па́че естества́. О та́инства стра́шнаго! е́же и мы́слимое неизрече́нно пребыва́ет, и зри́мое не пое́млется. Блаже́нна Ты́ еси́, Пречи́стая Отрокови́це, Ада́ма земна́го Дщи́, и Бо́га Вы́шняго я́вльшаяся Ма́ти: Того́ моли́, спасти́ся душа́м на́шым.
Та́же, Све́те ти́хий: Посе́м проки́мен: Госпо́дь воцари́ся: три́жды. Сти́х: Облече́ся Госпо́дь в си́лу, и препоя́сася. Та́же, Сподо́би Го́споди в ве́чер се́й: Иере́й же ектении́ не глаго́лет, но пое́м на стихо́вне стихи́ру воскре́сну, гла́с 3:
Стра́стию Твое́ю, Христе́, омрачи́вый со́лнце, и све́том Твоего́ Воскресе́ния просвети́вый вся́ческая, приими́ на́шу вече́рнюю пе́снь, Человеколю́бче.
Та́же 3 Богоро́дичны подо́бны. Гла́с 3.
Сти́х: Помяну́ и́мя твое́ во вся́ком ро́де и ро́де.
Ковче́г Тя́ у́мный, Чи́стая, ве́мы, нося́щий скрижа́ли Богопи́санныя, на́м же Законоположи́теля и Созда́теля: Ему́же моли́ся спасти́ся душа́м на́шым.
Сти́х: Слы́ши, Дщи́, и ви́ждь, и приклони́ у́хо Твое́.
На земли́ Тя не́бо, Чи́стая, показа́, И́же во утро́бе Твое́й всели́выйся Бо́г Сло́во, пло́ть прии́м, И́же естество́м незри́мый: и дожди́ши все́м безсме́ртную ро́су, Неискусобра́чная.
Сти́х: Лицу́ Твоему́ помо́лятся бога́тии лю́дстии.
Спасе́ние моли́твами Твои́ми и́мамы, и́же те́ми, Де́во, от бе́д при́сно и искуше́ний бу́ри избега́ем: и сего́ ра́ди про́сим непреста́нно о на́с е́же моли́ти, спасти́ся душа́м на́шым.
Сла́ва, и ны́не, Богоро́дичен. Гла́с 3:
Па́ки назда́ние и живо́т Тобо́ю вторы́й ве́мы, Пречи́стая Мари́е, челове́ческаго естества́, во чре́ве Твое́м смеси́вшагося Созда́теля тва́ри, и воскреси́вшаго на́с от а́да и сме́рти, и жи́знь ве́чную пода́вшаго на́м, е́же вопи́ти Тебе́, Присноде́во: ра́дуйся, совокупи́вшая до́льная небе́сным. Ра́дуйся, наде́ждо все́х конце́й земли́, и предста́тельство и заступле́ние. Ра́дуйся, я́же Воскресе́нием Сы́на Твоего́ просвети́вши вся́ческая, и подаю́щи ми́рови ве́лию ми́лость.
Та́же, Ны́не отпуща́еши: Трисвято́е. И по О́тче на́ш: тропа́рь воскре́сен. Сла́ва, и ны́не, Богоро́дичен его́, и отпу́ст.
В суббо́ту на вели́цей вече́рни 
на Го́споди, воззва́х поста́вим стихо́в 10, и пое́м стихи́ры воскре́сны, гла́с 3.
Сти́х: Изведи́ из темни́цы ду́шу мою́, испове́датися и́мени Твоему́.
Твои́м Кресто́м, Христе́ Спа́се, сме́рти держа́ва разруши́ся, и диа́воля пре́лесть упраздни́ся: ро́д же челове́ческий ве́рою спаса́емый: пе́снь Тебе́ всегда́ прино́сит.
Сти́х: Мене́ жду́т пра́ведницы, до́ндеже возда́си мне́.
Просвети́шася вся́ческая Воскресе́нием Твои́м, Го́споди, и ра́й па́ки отве́рзеся: вся́ же тва́рь восхваля́ющи Тя́, пе́снь Тебе́ всегда́ прино́сит.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Сла́влю Отца́ и Сы́на си́лу, и Свята́го Ду́ха пою́ вла́сть, неразде́льное, несозда́нное Божество́, Тро́ицу единосу́щную, ца́рствующую в ве́к ве́ка.
И́ны стихи́ры Анато́лиевы, гла́с то́йже.
Сти́х: Да бу́дут у́ши Твои́ вне́млюще гла́су моле́ния моего́.
Кресту́ Твоему́ честно́му покланя́емся, Христе́, и Воскресе́ние Твое́ пое́м и сла́вим: ра́ною бо Твое́ю мы́ вси́ исцеле́хом.
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Пое́м Спа́са от Де́вы вопло́щшагося: на́с бо ра́ди распя́тся, и в тре́тий де́нь воскре́се, да́руя на́м ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Су́щым во а́де соше́д Христо́с благовести́: дерза́йте, глаго́ля, ны́не победи́х, Аз е́смь Воскресе́ние, Аз вы́ возведу́, разруши́в сме́ртная врата́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Недосто́йно стоя́ще в пречи́стом дому́ Твое́м, вече́рнюю пе́снь возсыла́ем, из глубины́ взыва́юще, Христе́ Бо́же: просвети́вый ми́р тридне́вным воскресе́нием Твои́м, изми́ лю́ди Твоя́ от руки́ враго́в Твои́х, Человеколю́бче.
И́ны стихи́ры Пресвяте́й Богоро́дице. Творе́ние Па́вла Аморре́йскаго, пое́м и́х, иде́же не́сть Мине́и. Гла́с 7.
Подо́бен: Дне́сь бди́т Иу́да:
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Ми́лостива, благопребы́тна мне́, Де́во, и благопослу́шна яви́ся призыва́ющу Боже́ственную Твою́ благода́ть во все́х вои́стинну случа́ющих ми ся: всю́ бо наде́жду души́ моея́ возложи́х к Тебе́, и во все́х упова́ю на Боже́ственный про́мысл Тво́й, Ты́ и бу́дущия мя́ сла́вы, и живота́ Боже́ственнаго сподо́би.
Сти́х: Хвали́те Го́спода, вси́ язы́цы, похвали́те Его́, вси́ лю́дие.
У́глие во мне́, Богоро́дице, страсте́й мои́х возгоре́шася, от гне́ва же и я́рости, от пия́нства и блуда́, от сребролю́бия и же́стости се́рдца, умерщвле́ния лю́таго, от уны́ния и смуще́ния, от тщесла́вия же и попра́ния со́вестнаго, от ни́хже изба́ви ду́шу мою́, молю́ся, Влады́чице, и спаси́ мя.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Вси́ чи́стою со́вестию Богоро́дице припаде́м, вопию́ще непреста́нно от среды́ серде́чныя: Влады́чице свята́я, спаси́ все́х от гне́ва и озлобле́ния, бе́д и паде́жей: я́ко Тебе́ стяжа́хом сте́ну, и утвержде́ние, Тобо́ю спаса́еми под кро́в Тво́й притека́юще.
Сла́ва, и ны́не, Богоро́дичен: Ка́ко не диви́мся Богому́жному Рождеству́ Твоему́, Пречестна́я? Искуше́ния бо му́жескаго не прие́мши, Всенепоро́чная, родила́ еси́ без отца́ Сы́на пло́тию пре́жде ве́к от Отца́ рожде́ннаго без ма́тере, ника́коже претерпе́вшаго измене́ния, или́ смеше́ния, или́ разделе́ния, но обою́ существу́ сво́йство це́ло сохра́ншаго. Те́мже, Ма́ти Де́во Влады́чице, Того́ моли́ спасти́ся душа́м, правосла́вно Богоро́дицу испове́дающих Тя́.
Та́же вхо́д с кади́лом. Све́те ти́хий: Проки́мен и ектении́.
На стихо́вне стихи́ры воскре́сны, гла́с 3:
Стра́стию Твое́ю, Христе́, омрачи́вый со́лнце и све́том Твоего́ Воскресе́ния, просвети́вый вся́ческая, приими́ на́шу вече́рнюю пе́снь, Человеколю́бче.
По алфави́ту:
Сти́х: Госпо́дь воцари́ся, в ле́поту облече́ся.
Живоприе́мное Твое́ воста́ние, Го́споди, вселе́нную всю́ просвети́, и Твое́ созда́ние истле́вшее призва́. Те́мже кля́твы Ада́мовы изме́ншеся, вопие́м: всеси́льне Го́споди, сла́ва Тебе́.
Сти́х: И́бо утверди́ вселе́нную, я́же не подви́жится.
Бо́г сы́й неизме́нен, пло́тию стражда́ измени́лся еси́, Его́же тва́рь не терпя́щи ви́сяща зре́ти, стра́хом прекланя́шеся, и стеня́щи пое́т Твое́ долготерпе́ние: соше́д же во а́д, тридне́вен воскре́сл еси́, жи́знь да́руя ми́рови, и ве́лию ми́лость.
Сти́х: До́му твоему́ подоба́ет святы́ня, Го́споди, в долготу́ дни́й.
Да ро́д на́ш от сме́рти, Христе́, изба́виши, сме́рть претерпе́л еси́: и тридне́вен из ме́ртвых воскре́с, с Собо́ю воскреси́л еси́, и́же Тя́ Бо́га позна́вших: и ми́р просвети́л еси́. Го́споди, сла́ва Тебе́.
Сла́ва, и ны́не, Богоро́дичен: Без се́мене от Боже́ственнаго Ду́ха, во́лею же Отчею зачала́ еси́ Сы́на Бо́жия, от Отца́ без ма́тере пре́жде ве́к су́ща: на́с же ра́ди, из Тебе́ без Отца́ бы́вша, пло́тию родила́ еси́, и младе́нца млеко́м пита́ла еси́. Те́мже не преста́й моли́ти, изба́витися от бе́д душа́м на́шым.
Та́же, Ны́не отпуща́еши: Трисвято́е. По О́тче на́ш:
Тропа́рь воскре́сен, гла́с 3:
Да веселя́тся небе́сная, да ра́дуются земна́я: я́ко сотвори́ держа́ву мы́шцею Свое́ю Госпо́дь, попра́ сме́ртию сме́рть, Пе́рвенец ме́ртвых бы́сть, из чре́ва а́дова изба́ви на́с, и подаде́ ми́рови ве́лию ми́лость.
Сла́ва, и ны́не, Богоро́дичен: Тя́ хода́тайствовавшую Спасе́ние ро́да на́шего, воспева́ем, Богоро́дице Де́во: пло́тию бо от Тебе́ восприя́тою Сы́н Тво́й, и Бо́г на́ш, Кресто́м восприи́м стра́сть, изба́ви на́с от тли́ я́ко Человеколю́бец.
В суббо́ту на повече́рии 
кано́н Пресвяте́й Богоро́дице. Гла́с 3
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре Изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Я́ко Ма́терь Бо́жию Тя́ Ду́хом Боже́ственным, Отца́ же благоволе́нием я́вльшуюся, ве́рнии пе́сньми чи́стыми венча́им, Пречи́стая Богоневе́сто: и целу́ем Тя́ пе́ньми со Арха́нгелом, во спасе́ние на́ше.
От ре́бр у́бо Ада́мовых созида́ется Е́ва, дре́вним богозда́нием: от утро́бы же Богоро́дицы яви́ся Христо́с, сы́й Бо́г на́ш, вочелове́чься непрело́жно, вре́менен бы́сть Преве́чный.
Сла́ва: И́же Е́вину утро́бу осу́ждь в печа́лех, роди́ти плоды́ в боле́зни, во чре́во Твое́ всели́ся, Де́во Чи́стая, сы́й Бо́г на́ш, пло́тию яви́ся па́че сло́ва, и прама́терний разреши́ до́лг.
И ны́не: В неча́яния глубину́ впа́дше тягота́ми, приле́жно зове́м, Богороди́тельнице, к Тебе́: Влады́чице, помози́ потопля́емым де́лы лука́вых прегреше́ний, Тя́ бо Еди́ну и́мамы наде́жду по Бо́зе.
ПЕ́СНЬ 3
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Тя́ проявля́ше же́зл Ааро́нов, без напое́ния процве́тший, Богоро́дице Пречи́стая, без се́мене ро́ждши вопло́щшагося Бо́га непреме́нно.
Боже́ственный о́гнь Тя́ нося́щу, я́ко свети́льник, Пречи́стая, прови́де проро́к Ду́хом, благоуха́ние нося́щую су́щым в ми́ре, и жи́знь ве́чную.
Сла́ва: Ко Арха́нгелу присту́пим Гаврии́лу, ра́дуйся, веща́юще Де́ве пе́сньми: Тобо́ю бо разреши́тся осужде́ния пра́дедняя кля́тва.
И ны́не: Тя́, Пресвята́я Богоро́дице, я́ко сте́ну спасе́ния иму́ще гре́шнии спаса́емся: не пре́зри, Влады́чице, и не посрами́ на́ша моле́ния.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й Го́споди.
Го́ру мы́сленную, доброде́телей се́нь, Ду́хом дре́вле Авваку́м богови́дно Тя́ ви́дев, пропове́даше, Пречи́стая: я́ко от ю́га прише́дша от Тебе́ Сло́во пло́ть прие́мша.
Го́ру Тя́ ве́лию несеко́мую Дании́л Ду́хом ви́де, не новосеко́му явля́я чистоту́ де́вства Твоего́, Влады́чице: от нея́же ка́мень усече́ся, Христо́с Сло́во, ле́сти низлага́я и́дольския.
Сла́ва: Го́ру Тя́ Дави́д чу́дну и ту́чну прорече́: Единоро́дный бо от Отца́ Сы́н в Тя́ благоволи́, Чи́стая, всели́тися воплоща́емь. Те́м Ти́, ра́дуйся, Ду́хом зове́м.
И ны́не: Вся́ блага́я и те́плая засту́пница су́щи гре́шником и смире́нным, Богороди́тельнице Пречи́стая Влады́чице, от бе́д, и скорбе́й, и грехо́в спаса́й рабы́ Твоя́.
ПЕ́СНЬ 5
Ирмо́с: Я́ко ви́де Иса́иа обра́зно на престо́ле превознесе́на Бо́га, от а́нгел сла́вы дориноси́ма, О окая́нный, вопия́ше, а́з: прови́дех бо воплоща́ема Бо́га, Све́та Невече́рня, и ми́ром влады́чествующа.
Израсти́ же́зл Иессе́ев цве́т неувяда́емый, Де́ва Мари́а Бо́га Безнача́льнаго, без се́мене, от Ду́ха Боже́ственнаго и О́тча, ца́рства держа́вная язы́ческая облада́вшаго, на Него́же язы́цы упова́ша.
Кня́зь ми́рный прии́де на престо́л Дави́дов, ца́рствуя из Тебе́, Богоро́дице, Бо́г воплоща́емь: О чу́до! И бра́нь разре́ш, потче́ кня́зи моави́тския, и Тебе́ ро́ждшую Цари́цу показа́.
Сла́ва: Непоро́чную Твою́ добро́ту, от Нея́же Христо́с в пло́ть облече́ся без се́мене, Де́во, Иса́иа явля́я, зове́т вопия́: Госпо́дь сла́вы гряде́т на о́блаце ле́гце, и пре́лести тьму́ отгоня́я, просвети́т на́с.
И ны́не: От Ду́ха Свя́та заче́нши Сло́во Единосу́щное Отцу́, Де́во Сие́ родила́ еси́ во дву́ Естеству́ су́ща, Бо́га соверше́нна и соверше́нна Челове́ка: его́же ве́рою почита́ем плотско́е явле́ние.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
О́др Тя́ пе́сньми прему́дрый преднапису́ет, Всепе́тая, на Не́мже почи́ Бо́г воплоща́емь во Ипоста́си из Тебе́, и просла́ви Тя́, несме́сно ражда́емь.
Бы́сть Сло́ву я́ко избра́нная, Де́во Всепе́тая, избра́нная оде́жда: я́ко порфи́ру Боже́ственную из Тебе́ пло́ть прие́м воцари́ся, боголе́пно оде́явся.
Сла́ва: Бы́сть соедине́ния Боже́ственнаго вмести́лище, Богоневе́сто, зла́та светле́йши: Тобо́ю бо бы́сть Бо́г я́ко челове́к, и бесе́дова челове́ком Бо́г, я́ко челове́к.
И ны́не: Умертви́ нече́ствующих в Тя́, Де́во Всепе́тая, зло́бы е́ресь: я́ко за́вистию та́ют пресла́вное Твоего́ О́браза ви́дяще подо́бие.
Го́споди, поми́луй, три́жды. Сла́ва, и ны́не:
Седа́лен, гла́с 3:
От теплоты́ ве́ры вопию́ Ти, Богоро́дице, недосто́йными усты́, и скве́рным се́рдцем: спаси́ мя, погруже́ннаго греха́ми, уще́дри умерщвле́ннаго отча́янием, да зову́ Ти спаса́емь: ра́дуйся, Де́во, христиа́ном помо́щнице.
ПЕ́СНЬ 7
Ирмо́с: Пре́жде о́бразу злато́му, перси́дскому чти́лищу, о́троцы не поклони́шася, трие́ пою́ще посреде́ пе́щи: отце́в Бо́же благослове́н еси́.
Купина́ и пла́мень сообра́зне совоку́пльшеся, и нетле́нна обоя́ я́вльшеся, Тя́, Де́во, я́сно проявля́ют: и́бо родила́ еси́ Бо́га, и де́вствуеши.
Руно́ и роса́ Гедео́ну во измене́нии образу́ема, рождество́ Твое́ предпи́шут: Ты́ бо Еди́на Боже́ственное Сло́во но́сиши во чре́ве, я́ко до́ждь, Де́во Ма́ти.
Сла́ва: Греха́ моего́ о́гнь па́че гее́нскаго, пла́мень мне́ содева́ет, си́й угаси́, Чи́стая, Твое́ю ми́лостию, покая́нием мя́ ко све́ту наставля́ющи.
И ны́не: Твоего́ зра́ка явле́ние, Богоро́дице Пречи́стая, чту́ще я́ко пе́рвый о́браз Тя́, засту́пницу при́сно, и покро́в благопреме́нен к Бо́гу и́мамы вси́.
Пе́снь 8
Ирмо́с: Вавило́нская пе́щь о́троки не опали́, ниже́ Божества́ о́гнь Де́ву растли́. Те́м со о́троки ве́рнии возопии́м: благослови́те дела́ Госпо́дня Го́спода.
Тя́ Оте́ц изво́ли Неве́сту Неискусобра́чную, я́ко кри́н пресве́тлый посреде́ те́рния обре́т, све́тлостию добро́ты блиста́ющую Ду́хом Боже́ственным, Сы́ну в жили́ще.
Святе́йшую вы́шних си́л Де́ву Пренепоро́чную, без разсужде́ния сла́влю я́ве: Творца́ бо си́х во чре́ве понесе́, несме́сным соедине́нием пло́ть прие́мша от Тебе́.
Сла́ва: Де́вство некра́домо Де́во сохра́нши, Ма́ти яви́лася еси́ Сы́на Бо́жия вои́стинну, Отца́ благоволе́нием Неве́ста бы́вши, и прия́телище сла́вы Ду́ха нетле́нно.
И ны́не: И́же естество́м Невеще́ственный Бо́г и Неви́димый, про́сто и неизрече́нно па́че естества́ ражда́ется Челове́к от Святы́я Де́вы, сугу́б зри́мь во Еди́ной Ипоста́си, в Не́йже ви́димь е́сть писа́ньми.
ПЕ́СНЬ 9
Ирмо́с: Но́вое чу́до и боголе́пное: Деви́ческую бо две́рь затворе́ную я́ве прохо́дит Госпо́дь, на́г во вхо́де, и плотоно́сец яви́ся во исхо́де Бо́г, и пребыва́ет Две́рь затворе́на. Сию́ неизрече́нно я́ко Богома́терь велича́ем.
Свята́го ко́рене Свя́т Пло́д: непло́дныя бо, освяще́нныя зако́ном Бо́жиим О́тчиим, неувяда́емую жи́знь соверша́ющую Богоро́дица Отрокови́ца процвете́: и ра́дуется А́нна, прие́мши Отроча́ в ста́рости, Бо́жию Ма́терь, Ю́же сла́вим.
Но́во Рождество́ и богови́дно Свята́го Твоего́ и Богоно́снаго чре́ва Чи́стая: в не́м бо написа́ся о́браз в челове́ка О́тчиим пе́рстом, Сы́н вопло́щься Свя́т Ду́хом Святы́м. Его́же несме́сно я́ко Бо́га и Челове́ка велича́ем.
Сла́ва: Вопие́т вся́к су́д на мя́: дела́ бо грехо́вных дея́ний во́пль содева́ют мне́ претя́ще, и душа́ вся́ ве́сть, и́миже препре́на бу́дет, и трепе́щет пла́мене гее́нскаго: от него́же пре́жде конца́, моли́твами Твои́ми изба́ви мя́, Влады́чице.
И ны́не: По Рождестве́ яви́ся нетле́нна, Чи́стая: неизме́нно бо Зижди́теля все́х пло́тию, Богоро́дице, родила́ еси́ Челове́ка па́че естества́, О́тча Существа́ не отсту́пльша, и а́бие пребы́сть Де́ва Ду́хом Боже́ственным. Те́мже сла́вяще Тя́, пе́снь соверша́ем.
Та́же, Досто́йно е́сть: Трисвято́е. Конда́к воскре́сен, и отпу́ст.
Неделя 
В неде́лю у́тра, на полу́нощнице 
кано́н тро́ичен, [его́же краестро́чие: Хвалю́, Тро́ице, Тя́, еди́но Богонача́лие. Митрофа́ново.] Гла́с 3
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш препросла́влен е́сть: Тому́ Еди́ному пои́м, я́ко просла́вися.
Непостижи́мое Еди́но Господонача́лие, и Еди́но Тро́ическое Богонача́лие, Трисия́ннаго Све́та Твоего́ мя сподо́би: я́ко да воспою́ Тя́, пева́емое непреста́нно трисвяты́ми пе́сньми, а́нгельскими усты́.
Свяще́нно невеще́ственнии вси́ чи́нове пою́т, я́ко твори́тельную вину́, Еди́нственную, Трисве́тлую, Нача́льнейшую я́ве: Ю́же согла́сно пое́м, и челове́ческая мно́жества, и ве́рно сла́вим бре́нными усты́.
Сла́ва: У́м, и Сло́во и Ду́х, богосло́вцы прили́чне, и знамени́тельне Тебе́ нари́чут: безстра́стно Рождество́ от Нерожде́ннаго Отца́, Сы́ну зна́менающу (_от нерожде́ннаго Отца́ Сы́на, зна́менающе_), Бо́же единонача́льне все́х, вку́пе и Ду́ха Боже́ственнаго исхожде́ние.
И ны́не: Я́ко Человеколю́бец естество́м, челове́ческое существо́ прие́м, Бо́жий Сло́ве, Тро́ичный возсия́л еси́, Единонача́льнейший све́т Еди́наго Божества́, Препросла́вленную все́м показа́вый, ро́ждшую Тя́ Де́ву Пречи́стую.
ПЕ́СНЬ 3
Ирмо́с: И́же от не су́щих вся́ приведы́й Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Утро́ити дре́вле во́ду повеле́в Илиа́ на поле́нах, обра́зно прояви́ Тро́ичную Ипоста́сь, Еди́нственнаго Бо́жия Господонача́лия.
Тле́нное естество́ пое́т Тя́ земноро́дных, Еди́наго и Трисве́тлаго Созда́теля Неизме́ннаго, и вопие́т Ти́, Влады́ко: всеразли́чнаго мя́ премене́ния изба́ви, и спаси́ мя.
Сла́ва: Ра́вно веща́юще словесе́м проро́ческим, сла́вных апо́стол же и пропове́дник ве́ры, равноде́тельную Тя́ Тро́ицу славосло́вим ве́рнии, Бо́же все́х.
И ны́не: С престо́ла высо́каго сни́де Христо́с, челове́ка возвыша́я, я́ко Человеколю́бец, Тобо́ю Пречи́стая, и Трисо́лнечный Све́т все́м возсия́.
Го́споди, поми́луй, три́жды.
По 3-й пе́сни седа́лен, гла́с 3. Подо́бен: Красоте́ де́вства:
Пресу́щественный и Еди́не Го́споди Христе́, и рожде́ние Пребезнача́льнаго Отца́, и Ду́ше Боже́ственнейший, поми́луй рабы́ Твоя́: вси́ бо согреши́хом, но от Тебе́ не отступи́хом. Те́мже мо́лим Тя́, триипоста́сне Го́споди, я́ко име́яй вла́сть, созда́ние Твое́ спаси́ от вся́каго обстоя́ния.
Сла́ва, и ны́не, Богоро́дичен: Пресу́щественный Бо́г и Госпо́дь из Тебе́ воплоти́ся за бла́гость, Е́же по на́м осуществова́выйся, и пребы́в е́же бе́. Те́мже и Богочелове́ка Сего́ почита́юще, Всечи́стая, Тя́ Неискусобра́чную Богоро́дицу пропове́дуем, сла́вяще преве́лие чу́до Твоего́ безсе́меннаго Рожде́ния.
ПЕ́СНЬ 4
Ирмо́с: Положи́л еси́ к на́м Тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
О́трасль сугу́б от Отца́, я́ко от ко́рене прозябе́ Сы́н, и Ду́х Пра́вый, соесте́ственна прозябе́ния, и богосажде́нна, и цве́ти Собезнача́льнии: я́ко трие́м бы́ти све́том Божества́. [Два́жды.]
Сла́ва: Мно́жества у́мных суще́ств, непреста́нно пою́т Тя́, недомы́слимаго Бо́га, с ни́миже мы́ сла́вим, глаго́люще: Тро́ице Пресу́щная, Твоя́ рабы́ спаси́, я́ко Человеколю́бец.
И ны́не: Распали́л еси́ на́с в любо́вь Твою́, Многоми́лостиве Сло́ве Бо́жий, И́же на́с ра́ди вопло́щься непрело́жне, и Трисве́тлое Еди́но Божество́ та́йно научи́в: те́мже Тя́ сла́вим.
ПЕ́СНЬ 5
Ирмо́с: Я́ко ви́де Иса́иа обра́зно на престо́ле превознесе́нна Бо́га, от а́нгел сла́вы дориноси́ма. О окая́нный, вопия́ше, а́з: прови́дех бо воплоща́ема Бо́га, Све́та Невече́рня, и ми́ром влады́чествующа.
Еди́наго Господонача́льника, обра́зно я́ко ви́де Иса́иа Бо́га, в Трие́х Ли́цех славосло́вима пречи́стыми гла́сы Серафи́м, по́слан бы́сть пропове́дати а́бие Трисве́тлое Существо́, и Еди́ницу Трисо́лнечную [Два́жды.]
Сла́ва: Я́же все́х неви́димых и ви́димых естество́, от не су́щих пре́жде соста́вльшая, Еди́нице Трисо́лнечная, И́же Еди́наго Тя́ Бо́га ве́рно воспева́ющих от вся́ких искуше́ний изба́вльши, Твоея́ сла́вы сподо́би.
И ны́не: Неве́стник светоно́сен и чи́ст, Де́во, бы́вший Бо́жий, воспева́ем Тя́ любо́вию, и блажи́м: из Тебе́ бо роди́ся Христо́с, в существа́х и хоте́ниих сугу́бых, И́же Еди́н от Тро́ицы и сла́вы сы́й Госпо́дь.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Пресе́льник сы́й Авраа́м, сподо́бися обра́зно восприя́ти Еди́нственнаго у́бо Го́спода в Трие́х Ипоста́сех, пресу́щественна му́жескими же зра́ки. [Два́жды.]
Сла́ва: Напра́ви сердца́ Твои́х рабо́в к Све́ту Непристу́пному, О Трисо́лнечне Го́споди, и Твоея́ сла́вы сия́ние пода́ждь душа́м на́шым, во е́же облиста́емым бы́ти Твое́ю добро́тою неизрече́нною.
И ны́не: Отве́рзи мне́ две́ри Све́та ро́ждшагося от утро́бы Твоея́, Пречи́стая: да зрю́ Трисве́тлую лучу́ Божества́, и сла́влю Тя́, Всесве́тлую Влады́чицу.
Го́споди, поми́луй, три́жды.
По 6-й пе́сни седа́лен, гла́с 3.
Подо́бен: Боже́ственныя ве́ры:
Боже́ственнаго Естества́ Единосу́щнаго Трисо́лнечную пое́м держа́ву, и трисвяты́ми гла́сы возопии́м: Свя́т еси́, О́тче Пребезнача́льный, Свя́т еси́, Сы́не Собезнача́льный, и Ду́ше Святы́й, Еди́не Неразде́льный Бо́же на́ш, и все́х Тво́рче Человеколю́бче.
Сла́ва, и ны́не, Богоро́дичен. Подо́бен:
Чу́до преве́лие: ка́ко содержа́ся Невмести́мый во чре́ве Твое́м и воплоти́ся, и яви́ся, я́ко Челове́к, не претерпе́вый смеше́ния или́ разделе́ния Боже́ственнаго и Непрело́жнаго Божества́, Отрокови́це всечи́стая: те́мже Богоро́дицу тя́ ве́рно пропове́дуем при́сно и сла́вим.
ПЕ́СНЬ 7
Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́, благослове́н еси́ взыва́ющыя, Бо́же оте́ц на́ших.
Хра́м мя́ покажи́ Твоего́ Божества́, Влады́ко, Трисия́ннаго, Ве́сь Све́тел: грехо́внаго омраче́ния лю́таго и страсте́й вы́шша, светода́тельными Твои́ми сия́нии, Бо́же оте́ц на́ших, благослове́н еси́.
Божества́ зра́к Еди́н возвеща́ем, в Трие́х Ипоста́сных и разде́льных сво́йствах, Отца́, и Сы́на, и Ду́ха: благослове́н еси́ зову́ще, Бо́же оте́ц на́ших.
Сла́ва: Яви́ся Авраа́му Бо́г Триипоста́сный у ду́ба дре́вле мамври́йскаго, о страннолю́бии мзду́ Исаа́ка воздая́ за ми́лость: Его́же и ны́не сла́вим, я́ко Бо́га оте́ц на́ших.
И ны́не: Яви́ся на земли́, бы́в Челове́к Вседе́тель, боголе́пно от де́вственнаго и пречи́стаго Твоего́ чре́ва, и на́с обожи́, Благослове́нная Всечи́стая, Богоро́дице Пречи́стая.
ПЕ́СНЬ 8
Ирмо́с: Нестерпи́мому огню́ соедини́вшеся, богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Безнача́льна Отца́ я́ко от ко́рене, Сло́во, и Ду́х Собезнача́льне су́ща: я́ко о́трасли Пресу́щественнаго Богонача́лия показа́ша Тро́ицы сла́ву еди́ную и си́лу: Ю́же пое́м вси́ ве́рнии во ве́ки. [Два́жды.]
Сла́ва: Управля́еши Твои́ми светлостьми́ чи́ны небе́сныя, воспева́ти немо́лчно трисвяты́ми пе́сньми Боже́ственными, О́тче, Сло́ве сообра́зне, и Ду́ше, Трисве́тлую Держа́ву и Равномо́щную. Те́мже Тя́ пое́м во вся́ ве́ки.
И ны́не: Прорече́ния проро́ческая, Твое́ Рождество́ издале́ча ви́девше, Богоро́дице, восхваля́ху, я́ко без се́мене, и па́че естества́ ро́ждшагося, Влады́чице: и согла́сно Сего́ пое́м, я́ко Го́спода, и превозно́сим во вся́ ве́ки.
ПЕ́СНЬ 9
Ирмо́с: Но́вое чу́до и боголе́пное, деви́ческую бо две́рь затворе́нную, я́ве прохо́дит Госпо́дь, на́г во вхо́де, и Плотоно́сец яви́ся во исхо́де Бо́г, и пребыва́ет Две́рь затворе́на: Сию́ неизрече́нно я́ко Богома́терь велича́ем.
Ви́дети сла́ву Трисия́нную, богови́днии безпло́тных чи́нове я́ве, восходи́ти крилы́ жела́ют горе́: но гове́ют зело́ непристу́пнаго све́та, и пе́сни непреста́нно вопию́т: с ни́ми согла́сно, Еди́нственная Тро́ице, Тя́ сла́вим. [Два́жды.]
Сла́ва: Несы́тною любо́вию и и́же на земли́, у́мную ду́шу от Тебе́ прие́мше, и слове́сную, Тебе́ пои́м, Влады́ко, Бо́же все́х, Еди́нственное Естество́ вои́стинну, и Тро́ичное Ли́цы, от всего́ се́рдца. Те́мже ще́дре я́ко многоми́лостив, на́с уще́дри.
И ны́не: Хра́м мя́ покажи́ Единонача́льнаго, и Трисве́тлаго Твоего́ Богонача́лия, Светови́ден, чи́сте служи́ти Тебе́, Зижди́телю все́х, и неизрече́нную Твою́ сла́ву у́мно зре́ти: моли́твами Еди́ныя Богоро́дицы, Ю́же досто́йно я́ко Пресла́вную велича́ем.
Та́же Тро́ичны, Григо́риа Синаи́та. Досто́йно е́сть: И про́чее полу́нощницы, пи́сано в конце́ кни́ги сея́.
В неде́лю на у́трени, по шестопса́лмии 
Бо́г Госпо́дь, и яви́ся на́м: на гла́с 3. Тропа́рь воскре́сен: Да веселя́тся небе́сная: Сла́ва, и ны́не, Богоро́дичен: Тя́ хода́тайствовавшую спасе́ние ро́да на́шего: Та́же обы́чное стихосло́вие.
По 1-м стихосло́вии седа́льны воскре́сны, гла́с 3:
Христо́с от ме́ртвых воста́, нача́ток усо́пших: перворожде́н тва́ри, и Соде́тель все́х бы́вших, истле́вшее естество́ ро́да на́шего в себе́ Само́м обнови́. Не ктому́ сме́рте облада́еши: и́бо все́х Влады́ка держа́ву твою́ разруши́.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Пло́тию сме́рти вкуси́в, Го́споди, го́ресть сме́рти пресе́кл еси́ воста́нием Твои́м, и челове́ка на ню́ укрепи́л еси́, пе́рвыя кля́твы одоле́ние призыва́я: Защи́тниче жи́зни на́шея, Го́споди, сла́ва Тебе́.
Сла́ва, и ны́не, Богоро́дичен: Красоте́ де́вства Твоего́, и пресве́тлой чистоте́ Твое́й, Гаврии́л удиви́вся, вопия́ше Ти́, Богоро́дице: ку́ю Ти́ похвалу́ принесу́ досто́йную; что́ же возъимену́ю Тя́; недоумева́ю и ужаса́юся. Те́мже я́ко повеле́н бы́х, вопию́ Ти: ра́дуйся, Благода́тная.
По 2-м стихосло́вии, седа́льны воскре́сны, гла́с 3.
Подо́бен: Красоте́ де́вства:
Неизме́ннаго Божества́, и во́льныя стра́сти Твоея́, Го́споди, ужа́сся а́д, в себе́ рыда́ше: трепе́щу пло́ти Нетле́нныя Ипоста́си (_плотска́го неистле́вша соста́ва_), ви́жду Неви́димаго, та́йно борю́ща мя́. Те́мже и и́хже держу́, зову́т: сла́ва, Христе́, воскресе́нию Твоему́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Непостижи́мое распя́тия, и несказа́нное воста́ния богосло́вствуем, ве́рнии, та́инство неизрече́нное: дне́сь бо сме́рть и а́д плени́ся, ро́д же челове́ческий в нетле́ние облече́ся. Те́м благодаря́ще вопие́м Ти́: сла́ва, Христе́, воста́нию Твоему́.
Сла́ва, и ны́не, Богоро́дичен: Непостижи́маго и Неопи́саннаго, Единосу́щнаго Отцу́ и Ду́хови, во утро́бу Твою́ та́йно вмести́ла еси́, Богоро́дице, Еди́но и Несме́сно от Тро́ицы Божество́: позна́хом рождество́ (_Твое́ Еди́ну и Неслия́нну Тро́ицы си́лу позна́хом рождество́м Твои́м_) Твое в ми́ре сла́вити. Те́мже и благода́рственно вопие́м Ти́: ра́дуйся, Благода́тная.
По непоро́чнах ипакои́, гла́с 3:
Удивля́я виде́нием, ороша́я глаго́лании, блиста́яйся а́нгел мироно́сицам глаго́лаше: что́ жива́го и́щете во гро́бе; воста́ истощи́вый гро́бы. Тли́ Премени́теля разуме́йте Непреме́ннаго. Рцы́те Бо́гови: ко́ль стра́шна дела́ Твоя́, я́ко ро́д спа́сл еси́ челове́ческий!
Степе́нна, гла́с 3. Антифо́н 1-й, повторя́юще пое́м:
Пле́н Сио́нь Ты́ изъя́л еси́ от Вавило́на: и мене́ от страсте́й к животу́ привлецы́, Сло́ве.
В ю́г се́ющии слеза́ми Боже́ственными, жну́т кла́сы ра́достию присноживо́тия.
Сла́ва: Свято́му Ду́ху вся́кое благода́рие, я́коже Отцу́ и Сы́ну сооблиста́ет, в Не́мже вся́ живу́т и дви́жутся.
И ны́не, то́йже. Антифо́н 2-й:
А́ще не Госпо́дь сози́ждет до́м доброде́телей, всу́е тружда́емся: ду́шу же покрыва́ющу, никто́же на́ш разори́т гра́д.
Плода́ чре́вна Ду́хом сынотворе́ное Тебе́, Христу́, я́коже и Отцу́, святи́и всегда́ су́ть.
Сла́ва: Святы́м Ду́хом прозри́тся вся́кая святы́ня, прему́дрость: осуществу́ет бо вся́кую тва́рь: Тому́ послу́жим, Бо́г бо, я́ко Отцу́ же и Сло́ву.
И ны́не, то́йже.
Антифо́н 3-й:
Боя́щиися Го́спода блаже́ни, в пути́ ходя́ще за́поведей: снедя́т бо живо́тное всепло́дие.
О́крест трапе́зы Твоея́ возвесели́ся, зря́ Твоя́ Пастыренача́льниче исча́дия, нося́ща ве́тви благоде́лания.
Сла́ва: Святы́м Ду́хом вся́кое бога́тство сла́вы, от Него́же благода́ть, и живо́т вся́кой тва́ри: со Отце́м бо воспева́емь е́сть, и с Сло́вом.
И ны́не, то́йже.
Проки́мен, гла́с 3: Рцы́те во язы́цех, я́ко Госпо́дь воцари́ся, и́бо испра́ви вселе́нную, я́же не подви́жится.
Сти́х: Воспо́йте Го́сподеви пе́снь но́ву. Вся́кое дыха́ние:
Сти́х: Хвали́те Бо́га во святы́х Его́: Ева́нгелие воскре́сно, и про́чее по ря́ду. Воскресе́ние Христо́во: псало́м 50.
Кано́н воскре́сен. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Припе́в: Сла́ва, Го́споди, свято́му Воскресе́нию Твоему́.
И́же зе́млю осуди́в, престу́пльшему по́том изнести́ плода́ те́рние (_по́та изнести́ пло́д те́рния_), от те́рния вене́ц из руки́ законопресту́пныя, Се́й Бо́г на́ш, пло́тски прие́мый, кля́тву разруши́л е́сть: я́ко просла́вися.
Победи́тель и Одоле́тель сме́рти, и́же сме́рти убоя́вся, яви́ся: стра́стную бо пло́ть одушевле́нную прие́м, Се́й Бо́г на́ш, и бра́вся с мучи́телем, вся́ совоскреси́: я́ко просла́вися.
Богоро́дичен: И́стинную Богоро́дицу вси́ язы́цы сла́вят Тя́, без се́мене ро́ждшую: соше́д бо во утро́бу освяще́нную Твою́, Се́й Бо́г на́ш, Е́же по на́м осуществова́ся, Бо́г же и Челове́к из Тебе́ роди́ся.
Други́й кано́н крестовоскре́сен. Гла́с 3.
ПЕ́СНЬ 1
Ирмо́с: Пе́снь но́вую пои́м, лю́дие:
Ро́д челове́чь порабоще́н мучи́телем грехолю́бным, кро́вию Боже́ственною Христо́с искупи́, и обоготвори́в обнови́л е́сть: я́ко просла́вися.
Я́ко у́бо сме́ртен, сме́рти хотя́й, И́же животу́ сокро́вищник, Христо́с вкуси́: а я́ко безсме́ртен сы́й естество́м, ме́ртвыя оживотвори́л е́сть: я́ко просла́вися.
И́н кано́н Пресвяте́й Богоро́дице, [его́же краестро́чие: Пою́ тре́тие пе́ние тебе́, Богоро́дице.] Гла́с 3.
ПЕ́СНЬ 1
Ирмо́с то́йже.
Коле́но приклоня́ет вся́ко естество́ небе́сных, Де́во, вопло́щшемуся из Тебе́, со земны́ми же достоле́пно преиспо́дняя: я́ко просла́вися.
О примире́ний Я́же в Тебе́: благи́х бо незави́стно Пода́тель, я́ко Бо́г Ду́ха Боже́ственнаго пода́вый на́м, пло́ть от Тебе́, Отрокови́це, прия́т: я́ко просла́вися.
Катава́сиа: Отве́рзу уста́ моя́:
ПЕ́СНЬ 3
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Кресто́м Твои́м постыде́ся нечести́вый, соде́ла бо я́му, ю́же ископа́, впаде́: смире́нных же вознесе́ся, Христе́, ро́г, во Твое́м воскресе́нии.
Благоче́стия пропове́дание язы́ком, я́ко вода́ покры́ моря́, Человеколю́бче: воскре́с бо от гро́ба, Тро́ический откры́л еси́ све́т.
Богоро́дичен: Пресла́вная глаго́лана бы́ша о Тебе́, Гра́де Одушевле́нный при́сно Ца́рствующаго: Тобо́ю бо, Влады́чице, су́щым на земли́ Бо́г спожи́л е́сть.
И́н Ирмо́с: Лу́к сокруши́л еси́ вра́жий:
Очище́ние, Пречи́стый Кре́сте, и́дольских яви́лся еси́ Ты́ нечисто́т: я́ко Иису́с Пребоже́ственный на Тебе́ ру́це распросте́рл е́сть.
Да вси́ ве́рнии живоприе́мный гро́бе, тебе́ покланя́емся: погребе́ся бо в тебе́ и воста́ Христо́с вои́стинну Бо́г на́ш.
И́н Ирмо́с то́йже
Же́зл из ко́рене Иессе́ова, проро́чески прозя́бши Де́ва, цве́т Тя́ Христе́, возсия́ на́м: Свя́т еси́, Го́споди.
Да Боже́ственному прича́стию (_прича́стны_) земноро́дныя соде́лаеши, от Де́вы пло́ть на́шу, Ты́ обнища́л еси́, прие́м: Свя́т еси́, Го́споди.
ПЕ́СНЬ 4
Ирмо́с: Положи́л еси́ к на́м Тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Я́звы, Христе́, и ра́ны ми́лостивно подъя́л еси́, доса́ду по лани́тома ударе́ний терпя́, и долготерпели́вне оплева́ния нося́, и́миже соде́лал еси́ мне́ спасе́ние: сла́ва си́ле Твое́й, Го́споди.
Те́лом сме́ртным животе́, сме́рти причасти́лся еси́, стра́сти ра́ди ни́щих, и воздыха́ния убо́гих Твои́х: и растли́в тле́ющаго (_растли́вшаго_), Препросла́вленне, все́х совоскреси́л еси́, я́ко просла́вися.
Богоро́дичен: Помяни́, Христе́, е́же стяжа́л еси́ ста́до стра́стию Твое́ю: Препросла́вленныя Твоея́ Ма́тере ми́лостивныя мольбы́ прие́м, и посети́в озло́бленное, изба́ви си́лою Твое́ю, Го́споди.
И́н Ирмо́с: Стра́нна и неизрече́нна:
Созда́вый по о́бразу Твоему́, Человеколю́бче, челове́ка, и умерщвле́на грехо́м преступле́ния ра́ди, распе́нся на ло́бнем, спа́сл еси́.
Ме́ртвыя у́бо, и́хже пожре́ сме́рть, отдаде́: разори́ся же и а́дово тлетво́рное ца́рство, воскре́сшу Ти́ из гро́ба, Го́споди.
Богоро́дичен: Мари́е Чи́стая, Злата́я Кади́льнице, неслия́нно я́ко Еди́н от Тро́ицы в Тя́ соше́д, вопло́щься Бо́г Сло́во, ми́р облагоуха́л е́сть.
И́н Ирмо́с то́йже
И́же поста́вивый го́ры, Влады́ко, ме́рилом Боже́ственнаго ра́зума, отсече́н еси́ от Де́вы Ка́мень, кроме́ ру́к: си́ле Твое́й сла́ва, Человеколю́бче.
Неду́гующее исцели́л еси́ на́ше естество́, Влады́ко, скоре́йшую из Де́вы сию́ (_в Де́ве тому́_) соедини́в цельбу́, Твое́ Пречи́стое Сло́ве Божество́.
Ча́сть моя́ еси́, Го́споди, и насле́дие жела́нное, соедини́вый мя́ из Де́вы, Сло́ве, Ипоста́си Твое́й, пло́тию бы́в ипоста́сь.
ПЕ́СНЬ 5
Ирмо́с: К Тебе́ у́тренюю, все́х Творцу́, преиму́щему вся́к у́м ми́рови, зане́ све́т повеле́ния Твоя́: в ни́хже наста́ви мя́.
Судии́ непра́ведному, евре́йскою за́вистию пре́дан бы́в, Всеви́дче, и все́й пра́ведне судя́й земли́, Ада́ма дре́вняго изба́вил еси́ осужде́ния.
Тво́й ми́р це́рквам Твои́м, Христе́, непобеди́мою си́лою Креста́ Твоего́, из ме́ртвых воскресы́й пода́ждь, и спаси́ ду́шы на́шя.
Богоро́дичен: Ски́ниа Свята́я, и простра́ннейши небе́с, я́ко И́же во все́й тва́ри Невмести́маго Сло́ва Бо́жия прие́мши, Еди́на яви́лася еси́, Присноде́во.
И́н Ирмо́с: На земли́ Неви́димый яви́лся еси́, и челове́ком во́лею сожи́л еси́ Непостижи́мый, и к Тебе́ у́тренююще, воспева́ем Тя́, Человеколю́бче.
Копие́м в ребро́ Твое́, О Христе́ мо́й, прободе́н бы́в, от ребра́ челове́ча созда́нную, губи́тельства все́м челове́ком бы́вшую хода́таицу, кля́твы свободи́л еси́.
Ра́вен Отцу́ по Существу́ сы́й, свяще́нный хра́м Пречи́стаго Твоего́ и всечестна́го телесе́, из ме́ртвых воскреси́л еси́, Христе́ Спа́се на́ш.
И́н Ирмо́с то́йже
Сло́во Бо́жие Сы́н Тво́й, Де́во, Соде́тель Ада́ма первозда́ннаго, не созда́ние, а́ще и пло́ть одушевле́ну Себе́ из Тебе́ созда́л е́сть.
Ра́вен Отцу́ Сы́н Тво́й, Де́во, Сло́во Бо́жие, Ипоста́сь соверше́нна во двою́ естеству́, Иису́с Госпо́дь, Бо́г соверше́н и Челове́к.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Бе́здна ми́лости и щедро́т обы́де мя́, благоутро́бным сни́тием Твои́м: вопло́щься бо, Влады́ко, и бы́в в ра́бии зра́це обожи́л еси́, с Собо́ю сопросла́вив.
Умерщвле́ние подъя́т умертви́тель, умерщвле́наго оживле́нно ви́дя: Твоего́ воскресе́ния си́и су́ть, Христе́, о́бразы, и стра́сти Твоея́ Пречи́стыя победи́тельная.
Богоро́дичен: Пречи́стая, я́же Еди́на Созда́телю и челове́ком, па́че ума́ исхода́таившая, Сы́на Твоего́ ми́лостива прегре́шшым рабо́м Твои́м, и побо́рника бы́ти, помоли́ся.
И́н Ирмо́с: Селе́ния Ио́на, е́же в преиспо́днем а́де, есте́ственный о́браз бы́в, вопия́ше: возведи́ от тли́ живо́т мо́й, Человеколю́бче.
Ра́нами Ты́ искуси́вся, от а́да ура́неных, стра́стию Креста́ совоскреси́л еси́. Те́мже Ти́ зову́: возведи́ от тли́ живо́т мо́й, Человеколю́бче.
Отверза́ются Ти́, Христе́, стра́хом врата́ а́дова, сосу́ды же вра́жия восхища́ются: те́мже Тя́ жены́ срето́ша, вме́сто печа́ли ра́дость прии́мшя.
И́н Ирмо́с то́йже
Вообража́ется е́же по на́м, от Нетле́нныя Де́вы, И́же о́бразом неразлу́чный (_о́бразу неприча́стный_) о́бразом бы́в и ве́щию, не прело́жся Божество́м Челове́к.
Бе́здны грехо́в, и бу́ри страсте́й, Пречи́стая, изба́ви мя́: еси́ бо приста́нище, и бе́здна чуде́с, ве́рою притека́ющым к Тебе́.
Конда́к, гла́с 3. Подо́бен: Де́ва дне́сь:
Воскре́сл еси́ дне́сь из гро́ба, Ще́дре, и на́с возве́л еси́ от вра́т сме́ртных: дне́сь Ада́м лику́ет, и ра́дуется Е́ва, вку́пе же и проро́цы с патриа́рхи воспева́ют непреста́нно Боже́ственную держа́ву вла́сти Твоея́.
И́кос: Не́бо и земля́ дне́сь да ликовству́ют, и Христа́ Бо́га единому́дренно да воспева́ют, я́ко у́зники от гробо́в воскреси́. Сра́дуется вся́ тва́рь, принося́щи досто́йныя пе́сни Созда́телю все́х, и Изба́вителю на́шему: я́ко челове́ки из а́да дне́сь я́ко Жизнода́тель совозве́д, на небеса́ совозвыша́ет, и низлага́ет вра́жия возноше́ния, и врата́ а́дова сокруша́ет Боже́ственною держа́вою вла́сти Своея́.
ПЕ́СНЬ 7
Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́, Благослове́н еси́, взыва́ющыя, Бо́же оте́ц на́ших.
Раздра́ся церко́вная све́тлая катапета́сма (_заве́са_), в распя́тии Соде́теля, сокрове́нную в Писа́нии явля́ющи ве́рным и́стину, благослове́н еси́, зову́щым, Бо́же оте́ц на́ших.
Прободе́нным Твои́м Ре́бром, ка́плями Богото́чныя Животворя́щия Кро́ве, Христе́, смотри́тельно ка́плющия на зе́млю, су́щих от земли́ возсозда́л еси́, благослове́н еси́, зову́щих, Бо́же оте́ц на́ших.
Тро́ичен: Ду́ха Блага́го со Отце́м просла́вим, и с Сы́ном Единоро́дным, Еди́но в Трие́х ве́рнии чту́ще Нача́ло, и Еди́но Божество́: благослове́н еси́, зову́ще, Бо́же оте́ц на́ших.
И́н Ирмо́с: Го́рдый мучи́тель, но дете́й бы́сть игра́лище: я́коже бо пе́рсть попра́вше седмери́чный пла́мень, поя́ху: благослове́н еси́, Го́споди, Бо́же оте́ц на́ших.
Не про́ста со́лнце на кресте́ ви́сяща челове́ка, но Бо́га воплоще́нна зря́ помрача́ется. Ему́же и пое́м: благослове́н еси́, Го́споди, Бо́же оте́ц на́ших.
Кре́пкаго Божество́м прие́м а́д страшли́вый, нетле́ния Пода́теля, ду́шы пра́ведных вопию́щыя изблева́: благослове́н еси́, Го́споди, Бо́же оте́ц на́ших.
Богоро́дичен: Сокро́вище многоце́нное благослове́ния яви́лася еси́, Пречи́стая, чи́стым се́рдцем Тебе́ испове́дающым Богороди́тельницу: не́бо из Тебе́ воплоти́ся Бо́г оте́ц на́ших.
И́н Ирмо́с то́йже
И́же сла́вы Госпо́дь, и держа́й го́рния си́лы, И́же со Отце́м седя́й, де́вственныма рука́ма носи́мь: благослове́н еси́, Го́споди, Бо́же оте́ц на́ших.
Я́ра сме́рть, но сию́ Тебе́ бесе́довавшую (_соедини́вшуся_) погуби́л еси́, от Де́вы Богоипоста́сная пло́ть бы́в: благослове́н еси́, Го́споди, Бо́же оте́ц на́ших.
Богоро́дицу вси́ Тя Бо́га ро́ждшую уве́дехом, Еди́наго бо от Тро́ицы воплоти́вшагося из Тебе́ родила́ еси́: благослове́н, Пречи́стая, Пло́д Твоего́ чре́ва.
ПЕ́СНЬ 8
Ирмо́с: Нестерпи́мому огню́ соедини́вшеся, богоче́стия предстоя́ше ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Раздра́ся церко́вная све́тлость, егда́ кре́ст Тво́й водрузи́ся на ло́бнем, и тва́рь преклоня́шеся стра́хом, воспева́ющи: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Воскре́сл еси́, Христе́, из гро́ба, и па́дшаго прельще́нием, дре́вом испра́вил еси́ Боже́ственною си́лою, зову́ща и глаго́люща: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Богоро́дичен: Хра́м Бо́жий яви́лася еси́, Вмести́лище одушевле́нное, и Ковче́г: Творца́ бо челове́ком, Богороди́тельнице Пречи́стая, примири́ла еси́, и досто́йно вся́ дела́ пое́м Тя́, и превозно́сим во вся́ ве́ки.
И́н Ирмо́с: Веще́ственнаго огня́ пла́мень невеще́ственным увяди́ша, богозри́мии о́троцы, и поя́ху: благослови́те вся́ дела́ Госпо́дня Го́спода.
Сло́во нестра́стное, безстра́стно у́бо Божество́м, стра́ждет же пло́тию Бо́г, Ему́же и пое́м: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Усну́вый у́бо я́ко сме́ртен, воскре́сен еси́ я́ко Безсме́ртен, Спа́се, и спаса́еши от сме́рти пою́щих: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Тро́ичен: Слу́жим благоче́стно Триипоста́сному Божеству́, соединя́ему неизрече́нно, и пое́м: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
И́н Ирмо́с то́йже
Чи́ны у́мныя я́ко Ма́ти превозшла́ еси́, и бли́з Бо́га бы́вши: благослови́м, Благослове́нная Де́во, рождество́ Твое́, и превозно́сим во вся́ ве́ки.
Добро́ту есте́ственную, красне́йшу показа́ла еси́, облистава́ющую пло́ть Божества́. Благослови́м, Благослове́нная Де́во, рождество́ Твое́, и превозно́сим во вся́ ве́ки.
Та́же, пе́снь Богоро́дицы: Вели́чит душа́ моя́ Го́спода: с припе́вом: Честне́йшую Херуви́м:
ПЕ́СНЬ 9
Ирмо́с: Но́вое чу́до и боголе́пное, деви́ческую бо две́рь затворе́ную я́ве прохо́дит Госпо́дь, на́г во вхо́де, и Плотоно́сец яви́ся во исхо́де Бо́г, и пребыва́ет Две́рь затворе́на: Сию́ неизрече́нно, я́ко Богома́терь велича́ем.
Стра́шно е́сть зре́ти Тебе́, Творца́, на дре́ве воздви́жена, Сло́ве Бо́жий, пло́тски же стра́ждуща Бо́га за рабы́, и во гро́бе бездыха́нна лежа́ща, ме́ртвыя же из а́да разреши́вша: те́мже Тя́, Христе́, я́ко Всеси́льна велича́ем.
Из тли́ сме́ртныя спа́сл еси́, Христе́, пра́отцы, положе́н бы́в во гро́бе ме́ртв, и живо́т процве́л еси́, ме́ртвыя воскреси́в, руководи́в естество́ челове́ческое ко све́ту, и в Боже́ственное обле́к нетле́ние. Те́мже исто́чника Тя́ све́та при́сно жива́го велича́ем.
Богоро́дичен: Хра́м и Престо́л яви́лася еси́ Бо́жий, во́ньже всели́ся И́же в вы́шних сы́й, рожде́йся неискусому́жно, Всечи́стая, пло́ти Твоея́ не отве́рз вся́чески врата́. Те́мже непреста́нными, Чи́стая, моли́твами Твои́ми, язы́ки ва́рварския ско́ро до конца́ покори́.
И́н Ирмо́с: Сла́дкою Пречи́стаго Твоего́ рождества́ стрело́ю уя́звлени, Чи́стая, Твое́й достожела́нней добро́те дивя́щеся, пе́сньми а́нгельскими досто́йно Тя́, я́ко Ма́терь Бо́жию велича́ем.
Че́сть челове́ком от безче́стныя сме́рти все́м источи́л еси́: ея́же распя́тием Твои́м, Спа́се, вкуси́в, существо́м сме́ртным нетле́ние мне́ дарова́л еси́, Христе́, я́ко Человеколю́бец.
Спа́сл мя́ еси́ воскре́с из гро́ба, Христе́, воскре́сл же (_и возне́сл_) еси́, и Отцу́ приве́л еси́ Твоему́ Роди́телю: одесну́ю же Его́ спосади́л еси́ за благоутро́бие ми́лости Твоея́, Го́споди.
И́н Ирмо́с то́йже
Сы́тость Твои́х похва́л, Де́во, благочести́вым ве́рным отню́д не быва́ет: жела́нием бо жела́ние при́сно Боже́ственное, и Духо́вное прие́млюще, я́ко Ма́терь Бо́жию велича́ем.
Положи́л еси́ на́м непосты́дную Моли́твенницу, Тебе́ ро́ждшую, Христе́. Тоя́ мольба́ми Ми́лостива подае́ши на́м Ду́ха, Пода́теля бла́гости, от Отца́ Тобо́ю происходя́ща.
По катава́сии ектениа́. Та́же, Свя́т Госпо́дь Бо́г на́ш. И свети́лен.
На хвали́тех стихи́ры воскре́сны, гла́с 3.
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Прииди́те, вси́ язы́цы, уразуме́йте стра́шныя та́йны си́лу: Христо́с бо Спа́с на́ш, Е́же в нача́ле Сло́во, распя́тся на́с ра́ди, и во́лею погребе́ся, и воскре́се из ме́ртвых, е́же спасти́ вся́ческая: Тому́ поклони́мся.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Пове́даша вся́ чудеса́ стра́жие Твои́, Го́споди: но собо́р суеты́ испо́лни мздо́ю десни́цу и́х, скры́ти мня́ше воскресе́ние Твое́, е́же ми́р сла́вит: поми́луй на́с.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Ра́дости вся́ испо́лнишася воскресе́ния иску́с прии́мша: Мари́а бо Магдали́на ко гро́бу прии́де, обре́те а́нгела на ка́мени седя́ща, ри́зами блиста́ющася и глаго́люща: что́ и́щете жива́го с ме́ртвыми: не́сть зде́, но воста́, я́коже рече́, предваря́я вы́ в Галиле́и.
Сти́х: Хвали́те Его́ во гла́се тру́бнем: хвали́те Его́ в псалти́ри и гу́слех.
Во све́те Твое́м, Влады́ко, у́зрим све́т, Человеколю́бче: воскре́сл бо еси́ из ме́ртвых, спасе́ние ро́ду челове́ческому да́руя: да Тя́ вся́ тва́рь славосло́вит Еди́наго Безгре́шнаго, поми́луй на́с.
И́ны стихи́ры Анато́лиевы, гла́с то́йже.
Сти́х: Хвали́те Его́ в тимпа́не и ли́це, хвали́те Его́ в стру́нах и орга́не.
Пе́снь у́треннюю мироно́сицы жены́ со слеза́ми приноша́ху Тебе́, Го́споди, благоуха́ния бо арома́ты иму́щя, гро́ба Твоего́ достиго́ша, пречи́стое те́ло Твое́ пома́зати тща́щяся. А́нгел седя́й на ка́мени те́м благовести́: что́ и́щете жива́го с ме́ртвыми? сме́рть бо попра́в воскре́се я́ко Бо́г, подая́ все́м ве́лию ми́лость.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Блиста́яся а́нгел на гро́бе Твое́м животво́рнем, мироно́сицам глаго́лаше: истощи́в гро́бы Изба́витель плени́ а́да, и воскре́се тридне́вен, я́ко Еди́н Бо́г и Всеси́лен.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Во гро́бе Тя́ иска́ше, прише́дши во еди́ну от суббо́т Мари́а Магдали́на, не обре́тши же рыда́ше с пла́чем вопию́щи: увы́ мне́, Спа́се мо́й! Укра́ден бы́л еси́ все́х Царю́. Супру́г же живоно́сных а́нгел вну́трь гро́ба вопия́ше: что́ пла́чеши, о же́но? пла́чу, глаго́лет, я́ко взя́ша Го́спода моего́ от гро́ба, и не ве́м, где́ положи́ша Его́. Сия́ же обра́щшися вспя́ть, я́ко ви́де Тя́, а́бие возопи́: Госпо́дь мо́й и Бо́г мо́й, сла́ва Тебе́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Евре́и затвори́ша во гро́бе Живо́т, разбо́йник же отве́рзе язы́ком наслажде́ние, зовы́й и глаго́ля: И́же со мно́ю мене́ ра́ди распны́йся: сообе́си ми ся на дре́ве, и яви́ся мне́ на престо́ле со Отце́м седя́: то́й бо е́сть Христо́с Бо́г на́ш, име́яй ве́лию ми́лость.
Сла́ва, стихи́ра ева́нгельская. И ны́не, Богоро́дичен: Преблагослове́нна еси́, Богоро́дице де́во: Славосло́вие вели́кое.
По славосло́вии тропа́рь:
Дне́сь спасе́ние ми́ру бы́сть, пое́м Воскре́сшему из гро́ба, и Нача́льнику жи́зни на́шея: разруши́в бо сме́ртию сме́рть, побе́ду даде́ на́м и ве́лию ми́лость.
И ектении́, и отпу́ст.
На литурги́и блаже́нна, гла́с 3: 
Отве́ргша Христе́ за́поведь Твою́, пра́отца Ада́ма из рая́ изгна́л еси́: разбо́йника же ще́дре испове́давша Тя́ на кресте́, во́нь всели́л еси́, зову́ща: помяни́ мя, Спа́се, во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
Согре́шших на́с сме́ртною осуди́л еси́ кля́твою, Живода́вче и Го́споди, те́лом же Твои́м, безгре́шне Влады́ко, пострада́в, сме́ртныя оживи́л еси́ зову́щыя: помяни́ и на́с во Ца́рствии Твое́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Воскре́с из ме́ртвых, совоскреси́л еси́ на́с от страсте́й воскресе́нием Твои́м, Го́споди: сме́ртную же всю́ си́лу погуби́л еси́, Спа́се. Сего́ ра́ди ве́рою Ти́ зове́м: помяни́ и на́с во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Тридне́вным Твои́м погребе́нием, и́же во а́де умерщвле́нныя я́ко Бо́г оживотвори́вый, совоздви́гл еси́, и нетле́ние все́м я́ко Бла́г источи́л еси́ на́м, ве́рою зову́щым всегда́: помяни́ и на́с во Ца́рствии Твое́м.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Мироно́сицам жена́м пе́рвее яви́лся еси́, воскре́с из ме́ртвых, Спа́се, возопи́в: е́же ра́дуйтеся, и те́ми друго́м Твои́м возвеща́еши воста́ние Твое́, Христе́, сего́ ра́ди ве́рою Ти́ зове́м: помяни́ и на́с во Ца́рствии Твое́м.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
На горе́ Моисе́й ру́це распросте́р, прообразова́ние кре́ст, Амали́ка победи́вый: мы́ же ве́рою того́ на бе́сы ору́жие кре́пкое прие́мше, вси́ зове́м: помяни́ и на́с во Ца́рствии Твое́м.
Сла́ва: Отца́ и Сы́на, и Ду́ха Свята́го воспои́м ве́рнии, Еди́наго Бо́га, Еди́наго Го́спода, я́ко от Еди́наго бо Со́лнца Трисия́ннаго е́сть Тро́ица (_я́ко от Еди́наго Со́лнца: трисия́тельна бо е́сть Тро́ица_) и просвеща́ет вся́ зову́щыя: помяни́ и на́с во Ца́рствии Твое́м.
И ны́не, Богоро́дичен: Ра́дуйся, две́ре Бо́жия, Е́юже про́йде вопло́щься Созда́тель, запеча́тану сохрани́в Тя́. Ра́дуйся, о́блаче ле́гкий, Боже́ственный до́ждь нося́й Христа́, ра́дуйся, Ле́ствице и Престо́ле Небе́сный. Ра́дуйся, Горо́ Бо́жия Честна́я, Ту́чная, Несеко́мая.
Проки́мен, гла́с 3: По́йте Бо́гу на́шему, по́йте, по́йте Царе́ви на́шему, по́йте. Сти́х: Вси́ язы́цы восплещи́те рука́ми, воскли́кните Бо́гу гла́сом ра́дования. Аллилу́иа: На Тя́, Го́споди, упова́х, да не постыжу́ся во ве́к. Сти́х: Бу́ди ми́ в Бо́га Защи́тителя, и в до́м прибе́жища, е́же спасти́ мя.
В неде́лю ве́чера 
на Го́споди воззва́х, стихи́ры умили́тельны. Гла́с 3
Подо́бен: Ве́лия му́ченик твои́х:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Вельми́ согреша́юща мя́, и Тебе́ огорчева́юща блага́го Влады́ку, и ми́лостива естество́м, обраща́ющася, я́ко блу́днаго приими́ мя, и еди́наго от нае́мник Твои́х сотвори́ мя, небе́сный О́тче.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в Сло́во Твое́, упова́ душа́ моя́ на Го́спода.
Ле́ностию жития́ ме́ру преидо́х, и к концу́ уже́ окая́нный прибли́жихся, не помышля́ю жду́щаго мя́ суда́, и от Бо́га отпаде́ния: но обрати́в мя́, Спа́се, си́х все́х исхити́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Гее́нны, и зубна́го скре́жета изба́ви, Го́споди, смире́нную мою́ ду́шу, и вся́каго ино́го томле́ния ве́чнаго, Преблаги́й: я́ко да ве́рою Тя́ пою́, Ми́лостиваго Бо́га и Человеколю́бца естество́м.
Та́же в мине́и стихи́ры свято́му. Сла́ва, свято́му: И ны́не. Богоро́дичен. А́ще ли не́сть мине́и: и́ны стихи́ры святы́м безпло́тным а́нгелом, гла́с то́йже.
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Ли́ки безпло́тных, Го́споди, соста́вил еси́, бога́тство явля́я все́м Твоея́ бла́гости: и приве́л еси́ от небытия́ во е́же бы́ти, па́че ума́ сла́ву Твою́ ны́не сла́вящих гла́сы немо́лчными.
Сти́х: Хвали́те Го́спода, вси́ язы́цы, похвали́те Его́, вси́ лю́дие.
Ве́лия а́нгел Твои́х, Христе́, си́ла: безтеле́сни бо су́ще ми́р проти́чут, сохраня́юще це́ркви си́лою, я́же от Тебе́, Влады́ко, и Тебе́ мо́лятся о вселе́нней.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Добро́ту трисо́лнечную Твою́ еди́нственную, зря́ще си́лы Тебе́ служа́щыя, явля́ют вторы́я све́тлости су́щым в ми́ре: и о́бщно сия́юще, подаю́т на́м Боже́ственныя све́тлости.
Сла́ва, и ны́не, Богоро́дичен: Все́ми владя́щая тва́рьми, Пречи́стая, лю́те облада́ема страстьми́ ума́ моего́, свободи́ те́плым твои́м предста́тельством и Ма́тернею моли́твою и порабо́ти мя́ Сы́ну и Бо́гу Твоему́.
Та́же, Све́те ти́хий: Проки́мен дне́: И Сподо́би, Го́споди в ве́чер се́й:
На стихо́вне стихи́ры умили́тельны. Гла́с 3:
Вече́рнюю пе́снь прино́сим Ти́, Христе́, с кади́лом и пе́ньми духо́вными, поми́луй и спаси́ ду́шы на́шя.
Сти́х: К Тебе́ возведо́х о́чи мои́, живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Спаси́ мя, Го́споди Бо́же мо́й, ты́ бо все́м еси́ спасе́ние: бу́ря мя́ страсте́й смуща́ет, и бре́мя беззако́ний мои́х погружа́ет мя́. Да́ждь ми́ ру́ку по́мощи, и к све́ту возведи́ мя умиле́ния, я́ко еди́н милосе́рд и человеколю́бец.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Ве́лия Креста́ Твоего́, Го́споди, си́ла: водрузи́ся бо на ме́сте, и де́йствует в ми́ре, и показа́ от ры́барей апо́столы, и от язы́к му́ченики, да мо́лятся о душа́х на́ших.
Сла́ва, и ны́не: Богоро́дичен: Влады́чице, предста́тельнице все́х моля́щихся Тебе́, Тобо́ю дерза́ем, и Тобо́ю хва́лимся, и к Тебе́ все́ упова́ние на́ше е́сть: моли́ ро́ждшагося из Тебе́, за непотре́бныя рабы́ Твоя́.
Та́же: Ны́не отпуща́еши: И трисвято́е. По О́тче на́ш: тропа́рь, и отпу́ст.
В неде́лю на повече́рии 
кано́н моле́бный ко Пресвяте́й Богоро́дице. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во Еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Великоимени́тая Еди́на, Пресвята́я Де́во Мари́е херуви́м сла́внейшая Дави́дова дщи́, и добро́та Иа́ковля, Ма́ти Бо́га на́шего: возвели́чися зело́ сла́ва Твоя́, и мы́ вси́ Тя ве́рою сла́вим.
Пропе́ншаго Сло́вом не́бо я́ко ко́жу, Твои́ма рука́ма я́ко Челове́ка носи́ла еси́: Сего́ у́бо моли́ неизме́нно, Чи́стая, страсте́й безслове́сия ду́шу мою́ изба́вити, и от вся́кия ско́рби.
Сла́ва: Я́же пре́жде все́х ве́к, пронарече́нная Де́во, Царя́ сла́вы порфи́ра Пречи́стая: в ню́же обле́клся в после́дняя времена́, покры́ ко́жныя ри́зы Ада́ма пра́отца, и мене́ ны́не покры́й.
И ны́не: Тлю́ творя́щий дре́вле гре́х ро́ду челове́ческому, Де́во Христа́ ро́ждши, нестерпи́мый о́гнь изсуши́ла еси́: те́мже страсте́й пото́ки души́ моея́ изсуши́ Твои́ми моли́твами.
ПЕ́СНЬ 3
Ирмо́с: И́же от несу́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
И́же о́гненным влады́чеством Влады́ка и Госпо́дь Тво́й Сы́н нарече́ся, Чи́стая: те́мже изба́ви мя́, Влады́чице, стра́стных рабо́т Твои́ми моли́твами.
От бу́ри плотски́х страсте́й изба́ви мя́ раба́ Твоего́ ско́ро, Пречи́стая, Тишину́ ро́ждши спасе́ния, и Исто́чник безстра́стия.
Сла́ва: Све́та незаходи́маго свети́льник светоза́рен бы́вши, Пречи́стая, ми́р просвети́ла еси́: те́мже заря́ми Твои́ми души́ моея́ разори́ о́блак.
И ны́не: Ме́ртва мя́ су́ща душе́ю, от мно́жества злы́х страсте́й, оживотвори́, Влады́чице, Я́же ро́ждшая живода́вца Христа́ несказа́нно.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди: Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Прии́де на мя́ плотска́го мудрова́ния бра́нь, и пленя́ет мою́ ду́шу: но И́же вся́к у́м преиму́щий Ми́р ро́ждшая, Тво́й ми́р, Влады́чице, пода́ждь ми́.
Ми́ро у́мное из чре́ва источи́ла еси́ ми́ру: те́мже от скве́рн страсте́й ду́шу мою́ свободи́, и да́ждь ми́, Пречи́стая, безстра́стия ми́ро Твои́ми моли́твами.
Сла́ва: Ста́мну Тя́ злату́ю, жи́зни Ма́нну носи́вшую, Богому́жнаго Христа́, я́ве ве́дый молю́: накорми́ ду́шу мою́ та́ющую гла́дом, и пото́ком напо́й Ду́ха.
И ны́не: Е́ва у́бо пре́жде неудержа́нно введе́ сме́рть: Ты́ же де́вством чи́стым и́стинную Жи́знь ввела́ еси́. Те́мже сме́рти мя́ грехо́вныя изба́ви, Твои́ми моли́твами.
ПЕ́СНЬ 5
Ирмо́с: На земли́ неви́димый яви́лся еси́, и челове́ком во́лею сожи́л еси́ Непостижи́мый и к Тебе́ у́тренююще, воспева́ем Тя́, Человеколю́бче.
Избавле́ние на́м бы́в Сы́н Тво́й, Де́во, вся́ от тли́ изба́ви: те́мже изба́ви мя́ плотска́го мудрова́ния, и страсте́й настоя́ния.
Огне́м Твои́х моли́тв, Богоро́дице, стра́стных помышле́ний те́рние все́ попали́, Я́же клеща́ у́гля, челове́ка очи́стившая.
Сла́ва: Ты́ Бо́жия еси́ Ю́ница, на́с ра́ди пожре́наго человеколю́бно, Боже́ственнаго Юнца́: Его́же Боже́ственною кро́вию се́рдце мое́ очи́сти.
И ны́не: Кра́сную пре́жде стяжа́х доброде́телей оде́жду, ея́же совлеко́хся ле́ностию мое́ю: Ты́ же, Де́во, ны́не мя́ облецы́ в светле́йшу, Твои́ми моли́твами.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя Упра́вителю спаси́.
Поколеба́ша хра́м души́ моея́ зло́бы лю́тая кова́рства: но я́ко утверди́вшаго зе́млю на вода́х Христа́ ро́ждшая, Твои́ми моли́твами утверди́.
Разреши́ла еси́ до́лг земноро́дных, Би́сера многоце́ннаго ро́ждши. Те́мже разреши́, Пречи́стая, скоре́е плени́цы прегреше́ний мои́х, и страсте́й, и скорбе́й.
Сла́ва: Даде́ ве́рным Тя́ прибе́жище, и Боже́ственный покро́в, рожде́йся из ложе́сн Твои́х Бо́г преблаги́й. Те́мже, Пречи́стая, и мене́ покры́й Твои́ма дла́ньма, и соблюди́.
И ны́не: Волна́ми жития́ умовре́дно а́з окая́нный ча́сто погружа́емь, и рабо́тами вра́жиими всегда́ обурева́емь, ны́не зову́ Ти: Богоро́дице, помози́ ми.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 3. Подо́бен: Боже́ственныя:
Боже́ственная была́ еси́ се́нь Сло́ва, Еди́на Пречи́стая Де́во Ма́ти, чистото́ю а́нгелы превозше́дшая: па́че все́х бы́вша мя́ оскверне́на плотски́ми прегреше́нии, очи́сти моли́тв Твои́х Боже́ственными вода́ми, подаю́щи, Чи́стая, ве́лию ми́лость.
ПЕ́СНЬ 7
Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м, и на́с озари́, благослове́н еси́, взыва́ющыя, Бо́же оте́ц на́ших.
Собо́ри лука́вых бесо́в обыдо́ша мя́, и плотсти́и со́нми страсте́й: но я́ко кре́пкаго во бра́нех Христа́ ро́ждшая, изба́ви мя́ ча́стых печа́лей и лю́тых напа́даний.
Еди́ный херуви́мским существо́м непристу́пный, и стра́шный а́нгельским чино́м, всели́ся в Тя́, Чи́стая, и на́с обнови́: И́мже покажи́ мя, Влады́чице, стра́шна неви́димым враго́м.
Сла́ва: Ра́й слове́сен, Де́во, Ты́ была́ еси́, прозя́бший Дре́во жи́зни: Его́же прича́щся Ада́м, сме́ртнаго плода́ изба́вися. Те́мже и мене́ ны́не услади́, и страсте́й изба́ви вкуше́ния.
И ны́не: Ка́ла мя́ страсте́й теле́снаго изба́ви, и искуше́ний бесо́вских, Я́же Изба́вителя ро́ждшая челове́ком вы́шняго Селе́ние, и Хра́м освяще́н, Бо́га оте́ц на́ших.
ПЕ́СНЬ 8
Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
О́блаче све́та, свети́ла сотво́ршаго в ми́ре ве́лия, дневно́е же и нощно́е, вся́ко помраче́ние разори́, Твои́ми заря́ми, все́х страсте́й и прегреше́ний мои́х: и покажи́ мя́ Сы́на све́та, Богороди́тельнице.
С Небесе́ соше́дшим Дожде́м во чре́во Твое́ Богоро́дице, ду́шу мою́ и се́рдце мое́ просвети́ и ороси́: и пла́мень угаси́ страсте́й и скорбе́й, да Тя́ сла́влю те́пле во вся́ ве́ки.
Сла́ва: Неизглаго́ланно, Чи́стая, Прему́дрость Бо́жию, вся́ от не су́щих Небе́сное и земно́е естество́ совоку́пльшую, Ты́ родила́ еси́, Ея́же Сло́вом да́ждь ми́ му́дрость и ра́зум, я́ко да воспою́ я́ве Боже́ственное Твое́ Рождество́.
И ны́не: Ороси́тися Влады́чице ми́ру Твои́ми моли́твами души́ мое́й и те́лу, вопию́ и молю́ся: и боле́зней грехо́вных и страсте́й зло́бы, изба́витися вско́ре: Ты́ бо еси́ все́х челове́ков исцеле́ние.
ПЕ́СНЬ 9
Ирмо́с: На Сина́йстей горе́ ви́дя Тя́ в купине́ Моисе́й, неопа́льно О́гнь Божества́ заче́ншую во чре́ве: Дании́л же Тя́ ви́де го́ру несеко́мую: же́зл прозя́бший, Иса́иа взыва́ше, от ко́рене Дави́дова.
Поста́в Христу́ боготка́н яви́лася еси́, от него́же оде́жду пло́ть Богонача́льнейшу Ду́ха проугото́ва: облецы́ у́бо мене́ во оде́жду целому́дрия, Чи́стая, Твои́ми моли́твами.
Мы́сленный виногра́де, израсти́вший на́м Гро́зд Боже́ственный, от Него́же напая́емся водо́ю нетле́ния, источи́ мое́й души́ умиле́ние, и вино́ очище́ния, Твои́ми мольба́ми.
Сла́ва: Чи́стый и святы́й черто́же, и́мже естество́м Бо́г челове́ком уневе́сти естество́, молю́ Тя: совокупи́ мя Твоему́ Сы́ну, и присво́й Боже́ственною жи́знию, Твои́ми мольба́ми.
И ны́не: Па́жить тле́ния челове́ческаго существа́, нетле́ния Исто́чника Христа́ ро́ждши, Де́во, претвори́ла еси́: умертви́ ми у́бо опаля́ющее, и бу́рное стремле́ние страсте́й, Твои́ми мольба́ми.
Та́же, Досто́йно е́сть: И покло́н. Трисвято́е. И по О́тче на́ш: тропари́. И про́чее обы́чное, и отпу́ст.
Понедельник 
В понеде́льник у́тра 
по 1-м стихосло́вии седа́льны умили́тельны, гла́с 3:
Живу́щи на земли́, душе́ моя́, пока́йся, пе́рсть бо во гро́бе не пое́т, ни от прегреше́ний избавля́ет. Возопи́й Христу́ Бо́гу: Сердцеве́дче, согреши́х ти́, пре́жде да́же не осу́диши мя́, пощади́ мя, Бо́же, и поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Доко́ле, душе́ моя́, пребыва́еши в согреше́ниих? Доко́ле прие́млеши покая́нию отложе́ние? Приими́ во уме́ су́д гряду́щий, возопи́й Христу́ Бо́гу: сердцеве́дче, согреши́х, безгре́шне Го́споди, поми́луй мя́.
Сла́ва, и ны́не, Богоро́дичен: Красоте́ де́вства Твоего́, и пресве́тлой чистоте́ Твое́й, Гаврии́л удиви́вся, вопия́ше Ти́, Богоро́дице: ку́ю Ти́ похвалу́ принесу́ досто́йную? что́ же возъимену́ю Тя́? недоумева́ю и ужаса́юся. Те́мже, я́коже повеле́н е́смь, вопию́ Ти: ра́дуйся, Благода́тная.
По 2-м стихосло́вии, седа́лен, гла́с 3:
На стра́шном суди́щи без оглаго́льников облича́юся, без свиде́телей осужда́юся: кни́ги бо со́вестныя разгиба́ются, и дела́ сокрове́нная открыва́ются: пре́жде не́же во о́ном всенаро́дном позо́рищи и́маши испыта́ти, я́же мно́ю соде́янная, Бо́же, очи́сти мя́, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Глубину́ согреше́ний мои́х Ты́ ве́си, Го́споди: да́ждь ми́ ру́ку по́мощи я́коже Петру́, и спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Благоду́шное терпе́ния ва́шего, победи́ кова́рство злонача́льнаго врага́, страстоте́рпцы прехва́льнии, сего́ ра́ди ве́чнаго сподо́бистеся блаже́нства: но моли́теся Го́сподеви, христолюби́вых люде́й спасти́ ста́до, свиде́телие су́ще и́стины.
Сла́ва, и ны́не, Богоро́дичен: Ра́дуйся, Мари́е Де́во Ма́ти, Горо́ Свята́я, еде́мский раю́, из нея́же роди́ся Христо́с Бо́г, безсе́менное сло́во, и́мже жи́знь ми́рови прозябе́.
По 3-м стихосло́вии, седа́льны, гла́с 3.
Подо́бен: Красоте́ де́вства:
Егда́ суди́щу Твоему́ неумы́тному, и Боже́ственному суду́ предста́нем, и си́лы небе́сныя с тре́петом Тебе́ предста́нут, ка́ко тогда́ Тебе́ явлю́ся, о судие́ пра́веднейший? Дела́ осужде́нию и огню́ име́ю досто́йна: но А́нгел Твои́х моли́твами пощади́ мя тогда́ и спаси́ мя.
Небе́сная и земна́я сло́вом приве́л еси́, я́ко Всеси́лен: а́нгельския же ли́ки, с тре́петом предстоя́ще, непреста́нную хвалу́ Тебе́ прино́сят, Влады́ко, вся́ озаря́юще све́том Твои́м концы́. С ни́миже и мы́ Тебе́ вопие́м: спаси́ на́с благоутро́бием Твои́м.
Сла́ва, и ны́не, Богоро́дичен: Я́ко невозде́ланная Де́во лоза́, красне́йший гро́зд прозябла́ еси́, источа́ющ на́м вино́ спасе́ния, все́х веселя́щее ду́шы же и телеса́. Те́мже я́ко вину́ Тя до́брых блажа́ще при́сно, со а́нгелом вопие́м Ти́: ра́дуйся, Благода́тная.
Кано́н умили́тельный ко Го́споду на́шему Иису́су Христу́, и святы́м его́ му́чеником. Творе́ние Ки́р Ио́сифа. Гла́с 3.
ПЕ́СНЬ 1
Ирмо́с: Фарао́ни колесни́цы глубино́ю покры́в, Го́споди, мо́ре разве́ргл еси́: и спа́сл еси́ пе́сньми пою́щыя Тя́, лю́ди изра́ильтеския.
Прегреше́ний тьмы́ изба́ви мя́ безгре́шне, я́же без ума́ соде́ях, подая́ ми сле́зы умиле́ния, я́коже иногда́ блудни́це.
Бы́вша мя́ верте́п разбо́йником безме́стными дея́нии, доброде́тельми яви́, Человеколю́бче, хра́м Тво́й, И́же во́лею рожде́йся в верте́пе.
Му́ченичен: Окормле́нием ду́ха Боже́ственнаго претеко́сте муче́ний бу́рю, богодохнове́ннии му́ченицы, и к Боже́ственному достиго́сте приста́нищу.
Му́ченичен: Просвети́вшеся благода́тию ду́ха му́ченицы, тьмы́ глубоча́йшия идолобе́сия убежа́сте, ра́дующеся прехва́льнии.
Богоро́дичен: Всесвята́я и пречи́стая, гре́шным помо́щнице, па́дающым исправле́ние, покая́ние ми́ да́ждь умиле́ния многосогреши́вшему.
Други́й кано́н святы́м безпло́тным а́нгелом, [его́же краегране́сие: Творю́ тре́тие пе́ние безпло́тным.] Феофа́ново. Гла́с 3.
ПЕ́СНЬ 1
Ирмо́с: Пе́снь но́вую пои́м, лю́дие, от Де́вы Ро́ждшемуся во спасе́ние на́ше, и еди́но Сотво́ршему с Небе́сными земна́я, я́ко просла́вися.
Безнача́лен све́т, и пода́телен светоявле́ния сы́й всего́, Христе́ Бо́же, мое́ помышле́ние просвети́ предста́тельством Твои́х си́л.
Ра́дующеся ангелоле́пно, всебога́тым прича́стием а́нгельстии ли́цы, Твои́ми, Спа́се, кра́сными сия́нии та́йно облиста́ются.
Я́ко благи́й животво́рец благоде́тельный ду́х исходя́й от отца́, небе́сныя си́лы утверди́ неприкоснове́нными Боже́ственными благода́тьми.
Богоро́дичен: Чинонача́льниче Бо́жий Гаврии́ле безпло́тных лико́в, и ны́не пребога́те, гла́с ра́достен обра́дованней возопи́й: ра́дуйся, Всенепоро́чная.
ПЕ́СНЬ 3
Ирмо́с: Утверди́ мене́, Го́споди, еди́не многоми́лостиве, и простри́ ми ру́ку я́ко Петро́ви, и спаси́ мя.
Я́коже Петра́ погружа́ема спа́сл еси́, Человеколю́бче: та́ко и мене́ из глубины́ прегреше́ний мои́х возведи́.
Умертви́ мя льсти́вый страстьми́ уби́в: Ты́ же мя́, Жизнода́телю, покая́ния о́бразы оживи́.
Му́ченичен: Огне́м веще́ственным му́ченицы непра́ведно опаля́еми, невеще́ственне невеще́ственнаго воспали́стеся жела́нием.
Му́ченичен: Му́ченицы растерза́еми, растерза́ния и ловле́ния погуби́ша льсти́ваго, и венце́в сподо́бишася.
Богоро́дичен: Мари́е господоимени́тая, мно́гими облада́ема мя́ страстьми́ душетле́нными, свободи́ моли́твами Твои́ми.
И́н Ирмо́с: Лу́ки сокруши́л еси́ вра́жии, и щиты́ сте́рл еси́ кре́постию Влады́ко Христе́, утвержде́ние на́ше, Свя́т еси́ Го́споди.
Струи́ теку́щыя и ре́ки бла́гости, яви́л еси́ благи́й а́нгельския ли́ки, сокрове́ннаго Твоего́ та́инства заре́ю сия́ющих.
Да пока́жеши я́ве сокро́вища бога́тства Твоего́, и кре́пости, Влады́ко Христе́, Твоея́ сла́вы прича́стники у́мныя си́лы приве́л еси́.
С тре́петом Тебе́ служе́бне а́нгельския све́тлости предстоя́ще, пою́т при́сно Твою́ си́лу, Христе́, неисчетноси́льную.
Богоро́дичен: Всего́ прия́т из Тебе́ неизме́нно челове́ка, и́же Влады́ка сего́ всего́, Богома́ти, и Тебе́ исто́чника благода́ти яви́л е́сть.
ПЕ́СНЬ 4
Ирмо́с: Еда́ в река́х прогне́ваешися, Го́споди; еда́ в река́х я́рость Твоя́, или́ в мо́ри устремле́ние Твое́?
Разреши́ соу́зы страсте́й мои́х, Го́споди, покая́нием мя́ связа́в, и прича́стника яви́ благи́х Твои́х.
Возсия́й ми́ светоза́рныя покая́ния о́бразы, со́лнце сы́й Христе́, зо́л мои́х отгоня́я но́щь глубо́кую.
Му́ченичен: Яви́стеся му́дрии страда́льцы, я́коже у́глие ве́щь безбо́жия попаля́юще, и су́щыя во тьме́ просвеща́юще.
Му́ченичен: Ме́ртвости Xристо́ве уподо́бистеся му́ченицы, боле́знем примеси́вшеся разли́чным: те́мже Боже́ственную жи́знь насле́довасте.
Богоро́дичен: Да́ждь ми́, Чи́стая, и́стинное покая́ние, ути́ши страсте́й мои́х молву́, согреша́ющым предста́тельнице.
И́н Ирмо́с: Стра́нна и неизрече́нна Рождества́ Твоего́ та́йна: услы́шах слу́х Тво́й, и убоя́хся, и веселя́ся вопию́ Ти: си́ле Твое́й сла́ва, Человеколю́бче.
О́блацы и́же трисо́лнечное светозаре́ние прие́млюще, принесо́стеся Боже́ственным хоте́нием, тро́ическая украше́ния, окормля́еми си́лою ду́ха.
В ми́р посыла́ются к хотя́щым ве́ровати Тебе́, я́коже храни́телие спасе́ния благочести́вых А́нгели, соблюда́юще, Cпа́се, рабы́ Твоя́.
Просвеща́ются та́йно А́нгели, чи́стым приближе́нием, и богонача́льным Твои́м осия́нием: си́ле Твое́й сла́ва, зову́ще, Человеколю́бче.
Богоро́дичен: Ра́бски моле́бник ны́не прихожду́ в кро́в тво́й, Пренепоро́чная: изба́ви мя́, Богороди́тельнице, страсте́й смуще́ния, я́же безстра́стию вино́внаго ро́ждшая.
ПЕ́СНЬ 5
Ирмо́с: Све́том Твои́м невече́рним, Христе́, озари́, Бо́же, смире́нную мою́ ду́шу, и наста́ви на стра́х тво́й: зане́ све́т повеле́ния Твоя́.
Не поста́ви мене́ на́га от де́л до́брых, на суди́щи Твое́м Человеколю́бче: но во оде́жду Боже́ственных дея́ний облецы́ покая́нием.
Уязви́хся ору́жием страсте́й, и в ро́в отча́яния впадо́х: не пре́зри, Bлады́ко, но исцели́ мя обраще́ния бы́лием.
Му́ченичен: И ногтьми́ стру́жеми лю́те, и мече́м страда́льцы убива́еми, и ра́нами изнуря́еми, не поклони́сте истука́нным коле́на.
Му́ченичен: Ми́р страда́ньми ва́шими красу́ется при́сно святи́и му́ченицы: преми́рное я́ко обрето́сте пребыва́ние со А́нгелы.
Богоро́дичен: Я́же еди́на сло́вом на земли́, пло́тию сло́во ро́ждши, и Де́ва пребы́вши, безслове́сных мя́ изба́ви дея́ния, я́ко да словесы́ честны́ми воспева́ю Тя́.
И́н Ирмо́с: На земли́ неви́димый яви́лся еси́, и челове́ком во́лею сожи́л еси́ непостижи́мый, и к Тебе́ у́тренююще, воспева́ем Тя́, Человеколю́бче.
Со Отце́м Сы́на и Ду́ха, трисия́нным све́том просве́щшеся ве́рнии, воспои́м еди́но Божество́, со а́нгельскими во́инствы.
Свещы́ сообраща́ющыяся, незаходи́мым сия́нием Божества́ пребоже́ственнаго, проявле́нне обога́щшеся, а́нгельстии чи́ни пропове́дают.
Еди́но нача́ло пребезнача́льное чести́ серафи́мы уча́т, вопию́ще гла́с трисвяты́й я́ве, ду́хом просвеща́еми а́нгели Божества́.
Богоро́дичен: Без се́мене, Отрокови́це, Тебе́ Арха́нгел Гаврии́л роди́ти Животода́вца благовести́, Богоро́дице Всечи́стая, с небесе́ соше́д.
ПЕ́СНЬ 6
Ирмо́с: И́же в концы́ веко́в доше́дшыя, Человеколю́бче, и треволне́ньми напа́стей поги́бнути бе́дствующыя, вопию́щыя не пре́зри: спаси́, Спа́се, я́коже спа́сл еси́ от зве́ря проро́ка.
Превозне́сся мы́слию, я́коже дре́вний фарисе́й прегреше́нием низпадо́хся лю́те, и зря́ мя льсти́вый, весели́тся, Христе́: и́мже смири́вый сего́ Кресто́м, смири́вшася ны́не уще́дри мя́.
Грехолюби́в в житии́ бы́в, я́коже и́н никто́же, Влады́ко, ижди́х твое́ долготерпе́ние окая́нный, и еще́ е́смь нечу́вствен, но обрати́ мя Твои́м благоутро́бием.
Му́ченичен: Я́ростным произволе́нием, законопресту́пницы богому́дренных осужда́юще, огне́м и сожже́нием и прободе́ньми, зла́та светле́йше я́ко вои́стинну показа́ша, и Христу́ снасле́дники.
Му́ченичен: Суди́ще испо́лнено боре́ний, и по́двигов превели́ких, и па́че естества́ ра́ны преше́дше, победи́сте кня́зя тьмы́, и от Бо́га прия́сте страда́льцы венцы́.
Богоро́дичен: Ковче́г заве́та, святу́ю вои́стинну трапе́зу, очисти́лище на́ше, це́рковь Бо́жию одушевле́нную, всезлаты́й све́щник, и́стинную Ма́терь Зижди́теля воспева́ем.
И́н Ирмо́с: Селе́ния Ио́на, е́же в преиспо́днем а́де, есте́ственный о́браз бы́в, вопия́ше: возведи́ от тли́ живо́т мо́й, Человеколю́бче.
Пе́рвое и вседе́тельное богонача́лия сия́ние, Арха́нгели и А́нгели, си́льно пою́т зову́ще, с нача́лы и властьми́ и си́лами, гла́сы немо́лчными Го́спода. [Два́жды.]
И́же ми́р у́мный всесли́чным чи́ном по чину́ украше́й неви́димо, сему́ уподобля́тися благочи́нию, честну́ю Це́рковь благоволи́.
Богоро́дичен: Исцеле́ний Тя́ исто́чник приснотеку́щ, е́же в Тя́ все́льшееся Сло́во показа́: моея́ у́бо души́ я́звы, Богоро́дице Де́во, исцели́.
ПЕ́СНЬ 7
Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́, Го́споди, Бо́же оте́ц на́ших.
Вре́мя мое́ скончава́ется о душе́, при две́рех исхо́д, покая́ния у́бо плоды́ покажи́, пре́жде да́же две́ри не затворя́тся, возопи́й Христе́: Го́споди, спаси́ мя.
Обнови́м сердца́ ра́лом и́стиннаго позна́ния, покая́ния пшени́цу се́юще, я́ко да по́жнем кла́с пра́вды, о Христе́ возде́лателе ду́ш на́ших.
Му́ченичен: Свети́ла благоче́стия, нече́стия сопротивобо́рцы, ни́щих обогати́телие, Госпо́дни му́ченицы, преокая́нную мою́ ду́шу лише́нную, доброде́тельми обогати́те.
Му́ченичен: И́же спасы́й мытаря́ из глубины́ воздохну́вша, и мое́ ма́лое воздыха́ние приими́, и спаси́ мя Страстоте́рпец ра́ди, просла́вльших Тя́, Христе́, свои́ми у́ды.
Богоро́дичен: Исто́чниче, и́же во́ду оставле́ния источа́ющи, тече́ния мои́х прегреше́ний изсуши́, подаю́щи ми́ ту́чу сле́з, да Тя́ при́сно я́ко Богоро́дицу пою́.
И́н Ирмо́с: Го́рдый мучи́тель, но дете́й бы́сть игра́лище: я́коже бо пе́рсть попра́вше седмери́чный пла́мень, поя́ху: благослове́н еси́ Го́споди, Бо́же оте́ц на́ших.
Тве́рдым умо́м и до́блественным о́ком, зря́ще первонача́льныя све́тлости, прича́стием быва́ете све́ти втори́и, а́нгельстии ли́цы, благослове́н еси́, зову́ще, Бо́же оте́ц на́ших. [Два́жды.]
Неукло́нным жела́нием, и неизда́тельною любо́вию води́ми су́ще, добро́тами зижди́теля, положе́нием бы́сте свети́ла втора́я, ли́цы а́нгельстии, благослове́н еси́ зову́ще, Бо́же оте́ц на́ших.
Богоро́дичен: Воплоще́нное родила́ еси́, Богоро́дице, сло́во безнача́льное, е́же из отца́ без ма́тере предве́чное Боже́ственным рождество́м, благослове́н, Влады́чице, пло́д твоего́ чре́ва.
ПЕ́СНЬ 8
Ирмо́с: В пла́мень ко отроко́м евре́йским снизше́дшаго Бо́жиею си́лою, и я́вльшагося Го́спода, свяще́нницы благослови́те, и превозноси́те во вся́ ве́ки.
От посме́шства хра́м оте́ческим изрече́нием ра́б бы́сть: что́ сотвори́ши душе́ моя́, поработи́вшися страсте́м и безчи́нно смею́щися, и не стыдя́щися Небе́снаго Отца́?
Враждова́в Ка́ин безу́мно братоуби́йца бы́сть: сему́ подо́бна яви́лася еси́, и не ина́го уби́вши, но себе́ са́мую душе́ моя́, сластолю́бием и пре́лестьми жития́.
Му́ченичен: Избра́нныя би́серы Госпо́дни, сосу́ды честны́я, светя́щыяся свещы́ заре́ю Боже́ственныя благода́ти, Христо́вы страстоте́рпцы, ве́рою соше́дшеся почти́м досто́йно.
Му́ченичен: И́же му́дрых Страстоте́рпец кро́вь, па́че кади́ла прие́м сло́ве, те́х мольба́ми покая́нием к тебе́ припа́дающих спаси́, я́ко еди́н ми́лостив.
Богоро́дичен: Изли́шеством блу́днаго жития́, ко а́ду ны́не прибли́жихся: премно́гое благоутро́бие, Отрокови́це, иму́щи, я́ко Бо́га благоутро́бнаго ро́ждши неизрече́нно, уще́дривши, спаси́ мя.
И́н Ирмо́с: Веще́ственнаго огня́ пла́мень невеще́ственным увяди́ша, богозри́мии о́троцы, и поя́ху: благослови́те вся́ дела́ Госпо́дня Го́спода.
Я́ко все́х соде́тель, А́нгелы умы́слил еси́, и предста́ша ти́ со стра́хом, зову́ще: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Прича́стием Боже́ственнаго огня́, я́коже пла́мень бы́вше небе́сныя умы́ зову́т: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Невеще́ственныя и у́мныя А́нгелы пре́жде соста́вил еси́ ви́димых все́х, непреста́нно Тебе́ зову́щих: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Богоро́дичен: Сло́во Отчее, па́че сло́ва воплоще́нное, Богороди́тельнице Де́во, родила́ еси́: Его́же пою́т вся́ дела́ я́ко Го́спода, и превозно́сят во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: На Сина́йстей горе́ ви́де Тя́ в купине́ Моисе́й, неопа́льно о́гнь Божества́ заче́ншую во чре́ве: Дании́л же Тя́ ви́де го́ру несеко́мую, же́зл прозя́бший, Иса́иа взыва́ше, от ко́рене Дави́дова.
Иа́ков пе́рвенство прия́т, ра́ди воздержа́ния иногда́, Иса́в же старе́йшинство отдаде́, не удержа́в чре́во. Ко́ль зло́ невоздержа́ние, и ко́ль вели́ко воздержа́ние! бе́гай неподо́бия, возлюби́, о душе́, до́брых прибавле́ние.
Я́ко мно́гая претерпе́в непоро́чный, венча́ся И́ов: искуше́ний бо сте́кшеся пото́цы, не поколеба́ша ему́ серде́чнаго столпа́. Тому́ ревну́й всегда́, непрело́жна пребыва́ющи, о душе́, лука́ваго козньми́.
Му́ченичен: Обостри́вшеся огне́м Боже́ственнаго Ду́ха, мечи́ яви́стеся я́ве, секу́ще полки́ проти́вныя, страстоно́сцы Христо́вы, и вели́кими побе́дами прославля́еми, венча́стеся всеси́льною руко́ю все́х Царя́.
Му́ченичен: Мно́жество му́ченик непоро́чное, безме́рных мои́х зо́л мно́жество, очи́стити моли́те Влады́ку и Бо́га, ва́шя неизрече́нныя труды́ прие́мшаго, и со безпло́тных во́инствы ва́с сочета́вшаго.
Богоро́дичен: Све́тлая влады́чняя пала́та, до́м мя́ покажи́ све́та, непроходи́мая две́ре, отве́рзи ми́ покая́ния пути́, земле́ свята́я, к земли́ мя кро́тких наста́ви, Влады́чице, вся́каго мя́ влады́чества страсте́й яви́ свобо́дна.
И́н Ирмо́с: Сла́дкою пречи́стаго Твоего́ Рождества́ стрело́ю уя́звлени, Чи́стая, Твое́й достожела́нней добро́те дивя́щеся, пе́сньми а́нгельскими досто́йно Тя́, я́ко Ма́терь Бо́жию велича́ем.
И́же све́ту вели́кому и пе́рвому ны́не предстоя́ще ли́цы, моли́твенницы сильне́йшии бы́сте о все́х на́с, ва́с, я́коже мо́щно, о Боже́ственнейшии А́нгели Бо́жии, велича́ющих. [Два́жды.]
Равноси́льную Тро́ицу сла́вити сподо́бльшеся я́сно, тоя́ сия́нием пе́рвее освеща́еми, освети́тися вторы́м сия́нием сподо́бите на́с, и́же ва́с благоче́стно велича́ющих.
Богоро́дичен: Тя́ на́шего спасе́ния основа́ние вси́ ве́мы: Твое́ бо Пречи́стое Рождество́ спасло́ е́сть, кро́вию богоде́тельною, пою́щыя Тя́, Богоро́дице, и ве́рно сла́вящыя.
Та́же, Досто́йно е́сть: Ектениа́, и свети́лен, и псалмы́ обы́чныя.
На стихо́вне стихи́ры умили́тельны, гла́с 3:
Разсе́янный мо́й у́м собери́ Го́споди, и олядене́вшее се́рдце мое́ очи́сти, я́ко Петру́ дая́ ми покая́ние, я́ко мытарю́ воздыха́ние, и я́коже блудни́це сле́зы, да ве́лиим гла́сом зову́ Ти: Бо́же, спаси́ мя, я́ко Еди́н Благоутро́бен и Человеколю́бец.
Сти́х: Испо́лнихомся зау́тра ми́лости Твоея́ Го́споди, и возра́довахомся и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Мно́жицею пе́ние соверша́я, обрето́хся гре́х скончава́я, язы́ком у́бо пе́ние веща́я, душе́ю же безме́стная помышля́я: но обое́ испра́ви, Христе́ Бо́же, покая́нием, и спаси́ мя.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Святы́х страстоте́рпец па́мять, прииди́те, лю́дие, вси́ почти́м, я́ко позо́р бы́вше а́нгелом и челове́ком, побе́ды венцы́ от Христа́ прия́ша, и мо́лятся о душа́х на́ших.
Сла́ва, и ны́не, Богоро́дичен: Святопервочи́стая похвало́ су́щи Небе́сных чино́в, апо́столов пе́ние, и проро́ков сбытие́, Влады́чице, приими́ моли́твы на́шя.
Та́же, Бла́го е́сть испове́датися: И Трисвято́е. По О́тче на́ш: тропа́рь и ектениа́: та́же ча́с 1-й, и отпу́ст.
В понеде́льник Блаже́нны, гла́с 3: 
Отве́ргша Христе́ за́поведь Твою́, пра́отца Ада́ма из рая́ изгна́л еси́: разбо́йника же ще́дре испове́давша Тя́ на Кресте́, во́нь всели́л еси́, зову́ща: помяни́ мя, Спа́се, в Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Зо́л мои́х мно́жество, по мно́жеству ми́лости Твоея́, Христе́, презре́в спаси́ мя: и в де́нь су́дный осужде́ния изба́ви мя́ Спа́се, и ве́чнаго муче́ния, я́ко да песносло́влю Твою́ благосты́ню.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
Херуви́ми и Серафи́ми, Престо́ли, Арха́нгели, Си́лы, и Нача́ла, и Госпо́дьствия, А́нгели и вла́сти вся́, умоли́те соде́теля, презре́ти тогда́ моя́ согреше́ния, егда́ хо́щет суди́ти земли́, я́ко Человеколю́бец.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
От крове́й свяще́нных багряни́цу омочи́вше Христо́вы страда́льцы, Царю́ си́л сца́рствовати вои́стинну сподо́бишася боголе́пно: и на́м про́сят прегреше́ний оставле́ния, досто́йно те́х всегда́ почита́ющым.
Сла́ва: Триипоста́сное ве́рнии еди́но Божество́, пою́ще благоче́стно, Отца́, и Сло́ва, и свята́го Уте́шителя Ду́ха, а́нгельски возопии́м гла́сы немо́лчно: свя́т, свя́т, свя́т еси́, Бо́же, спаса́яй ду́шы на́шя.
И ны́не, Богоро́дичен: Я́же Све́т от све́та ро́ждшая, о́блаче све́тлый, омраче́ннаго мя́ страстьми́ и сластьми́ жития́, ко све́ту наста́вльши, испра́ви, Чи́стая, и улучи́ти сла́ву моли́ся, ю́же получи́ша ны́не, и́же до́бре пожи́вшии.
В понеде́льник ве́чера 
на Го́споди воззва́х, стихи́ры, гла́с 3,
Подо́бен: Крестообра́зно:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Ю́же во мне́ многообра́зный зми́й, уви́дев ле́ность к поле́зным дело́м, и манове́нием ко злы́м и го́ршым преобразу́ется, показу́я греха́ сла́дость, свое́ же го́рькое де́лание, и сопроти́вное Боже́ственным за́поведем. Те́мже и порева́ет мя́ нра́вом, я́ко до́брая, зла́я приима́ти лука́вым, Христе́.
Сти́х: И́мене ра́ди Твоего́ потерпе́х Тя́ Го́споди, потерпе́ душа́ моя́ в Сло́во Твое́, упова́ душа́ моя́ на Го́спода.
Вся́к пу́ть беззако́ния и грехо́вный ше́ствовав усе́рдно, оста́вив пра́вый до конца́, ны́не ко врато́м сме́ртным прибли́жихся, утесня́емь зову́: живота́ на́шего путю́, Иису́се мо́й Преблаги́й, к широте́ покая́ния и́стиннаго обрати́в спаси́, да́ждь ми́ исправле́ние: и пре́жде сме́рти, проще́ния Боже́ственнаго сподо́би мя́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Умертви́хся грехи́ разли́чными, и прегреше́ний мно́жествы, и безме́стием вели́ким, лежу́ ме́ртв, безпо́мощен вои́стинну. Еди́на же живе́т наде́жда моя́, я́же к Твоему́ благоутро́бию: ме́ртвым дыха́ние вку́пе и живо́т подава́я, Христе́, и умерщвля́яй стра́сти на́с умертви́вшыя, те́мже предвари́в, ве́чныя сме́рти исхити́ мя.
Та́же, стихи́ры мине́и: Сла́ва, свято́му, а́ще и́мать: И ны́не, Богоро́дичен. А́ще ли не́сть мине́и, и́ны стихи́ры свято́му и вели́кому Иоа́нну Предте́чи.
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
И́же ма́тернее безча́дие, и о́тчее безгла́сие в Рождестве́ Твое́м Предте́че разреши́вый, моего́ се́рдца безча́дие, и души́ безслове́сие, разреши́ моли́твами Твои́ми благоприя́тными, к милосе́рдому о́тчу Сы́ну, все́х Влады́це и Бо́гу, Его́же я́ко сло́ва у́м безстра́стно роди́: и любе́зная тому́ и глаго́лати и твори́ти укрепи́ мя.
Сти́х: Хвали́те Го́спода вси́ язы́цы, похвали́те Его́ вси́ лю́дие.
И́же Христу́ угото́вав стези́, и ше́ствия испра́вив, пред Его́же лице́м по́слан бы́сть, и мое́ се́рдце благоше́ственно тому́ покажи́, моли́твами Твои́ми и помощьми́ проявле́нными: и́же нога́м Его́ честны́м досто́ин яви́лся еси́, небе́сныя мя́ земли́ ходи́ти сподо́би, е́юже ше́ствуют кро́тких но́зе, да любо́вию я́ко хода́тая почита́ю Тя́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Житию́ а́нгельскому поревнова́л еси́ на земли́, проро́ческое соверше́ние, и Но́ваго Заве́та первому́чениче, и́же су́щым под земле́ю пе́рвый пропове́дниче Боже́ственнаго сло́ва та́мо соше́ствия, от Христа́ свиде́тельствованный: дру́же а́гнца, и изба́вителя, от вся́ких собла́зн вра́жиих, и многоплете́нных искуше́ний его́, Твоего́ раба́ изба́ви, Крести́телю Иоа́нне, моли́твами Твои́ми.
Сла́ва, и ны́не, Богоро́дичен: Я́же све́та незаходи́маго о́блаче, Богора́дованная Отрокови́це, благослове́нная Мари́е, возсия́й ми́ све́т покая́ния во тьме́ грехо́вней безу́мно содержи́му: и изба́ви мольба́ми Твои́ми огня́ гее́нскаго, и тьмы́ несвети́мыя, и дне́ невече́рняго яви́ прича́стника, Де́во, прибега́ющаго под кро́в Тво́й, Пречи́стая.
Та́же, Све́те ти́хий: Проки́мен дне́:
На стихо́вне стихи́ры, гла́с 3:
Вече́рнюю пе́снь прино́сим Ти́, Христе́, с кади́лом и пе́сньми духо́вными, поми́луй, Спа́се, ду́шы на́шя.
Сти́х: К тебе́ возведо́х о́чи мои́, Живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Спаси́ мя, Го́споди Бо́же мо́й, Ты́ бо все́м еси́ спасе́ние: бу́ря мя́ страсте́й смуща́ет, и бре́мя беззако́ния погружа́ет мя́. Да́ждь ми́ ру́ку по́мощи, и возведи́ мя к све́ту покая́ния, я́ко Еди́н Благоутро́бен и Человеколю́бец.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Ве́лия му́ченик Твои́х, Христе́, си́ла: во гробе́х бо лежа́ще ду́хи прого́нят, и упраздни́ша вра́жию вла́сть, ве́рою тро́ическою подви́гшеся о благоче́стии.
Сла́ва, и ны́не, Богоро́дичен: В жена́х свята́я Богоро́дице, Ма́ти Безневе́стная, моли́, Его́же родила́ еси́, Царя́ и Бо́га, да спасе́т на́с я́ко Человеколю́бец.
Та́же, Ны́не отпуща́еши: Трисвято́е. И по О́тче на́ш: тропа́рь, и отпу́ст.
В понеде́льник на повече́рии 
кано́н пресвяте́й Богоро́дице. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш препросла́влен е́сть: Тому́ Еди́ному пои́м, я́ко просла́вися.
В ле́ности житие́ сконча́в, прибли́жихся к концу́ жития́ моего́: но Сама́ Пречи́стая, поне́ в после́днее вре́мя, да́ждь ми́ умиле́ние, молю́ся, я́ко да пла́чуся го́рько о безме́рных мои́х прегреше́ниих.
Оскверни́в безу́мно, ю́же по о́бразу, красоту́ страстьми́ пло́ти моея́, Де́во, Бо́жияго устраши́хся негодова́ния, и ужа́снаго о́гненнаго преще́ния: но Сама́ поми́луй мя́ прибега́ющаго к Тебе́.
Сла́ва: Коле́на преклони́в окая́нный, Твою́ прошу́ по́мощь, Пресвята́я Де́во: но Ты́ услы́ши боля́щую ду́шу, и належа́щий о́блак печа́ли моея́ разори́ заре́ю Твои́х моли́тв.
И ны́не: Напои́тися бога́тно слеза́ми да́ждь, бразда́м стра́стныя моея́ души́, и пло́д принести́ ми стори́чный, Влады́чице, сподо́би, и се́рдце мое́ вся́каго весе́лия испо́лни, да сла́влю Тя́.
ПЕ́СНЬ 3
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
Сле́з ту́чу пода́ждь ми́, Блага́я Богоро́дице, и си́ми угаси́ страсте́й мои́х пе́щь, и вся́кия омы́й душе́вныя моя́ скве́рны.
В беззако́ниих оскверни́х благоро́дие души́, Пречи́стая, и трепе́щу истяза́ния, егда́ истя́жет мя́ о́браза достоя́ния, Сло́во.
Сла́ва: Бу́ря прегреше́ний объе́мши мя́ ны́не, во глубину́ отча́яния сведе́: но да́ждь ми́ ру́ку, Чи́стая, и на покая́ние мя́ наста́ви.
И ны́не: Изба́ви гее́нны и вся́каго ина́го преще́ния в ча́с суда́, раба́ Твоего́, Пренепоро́чная, и прича́стника сотвори́ Сы́на и Бо́га Твоего́ Ца́рствию.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Приидо́ша, Чи́стая, безме́стных де́л во́ды, до окая́нныя моея́ души́. Те́мже по́мыслы бре́ния одержи́мь, вопию́ с боле́знию: не пре́зри мене́, Влады́чице, раба́ Твоего́.
Зве́рие мы́сленнии, ны́не неми́лостивно обыдо́ша мя́, тща́щеся восхи́тити неща́дно смире́нную мою́ ду́шу, Всенепоро́чная: но сы́ном, Пречи́стая, сокруши́ душетле́нныя че́люсти.
Сла́ва: Ми́лостива бу́ди Твоему́ рабу́, Влады́чице, молю́ся, и ча́емаго преще́ния лю́ди Твоя́ исхити́, Всечи́стая, да зове́м Ти́ благодаря́ще: сла́ва Тебе́, все́х Цари́це.
И ны́не: Егда́ в нощи́ Жени́х прии́дет суди́ти земли́, тогда́ во сре́тение Его́ со све́тлою свеще́ю благоволи́, Пречи́стая, изы́ти ми́, и поклони́тися Того́ прише́ствию.
ПЕ́СНЬ 5
Ирмо́с: На земли́ неви́димый яви́лся еси́, и челове́ком во́лею сожи́л еси́, Непостижи́мый, и к Тебе́ у́тренююще, воспева́ем Тя́, Человеколю́бче.
Пси́ мно́зи одержа́ша мя́ вои́стинну, со́нм лука́вых духо́в обы́де мя́: но си́х, Пречи́стая, сове́ты ны́не разори́.
Ро́в мне́ ны́не лука́вый изры́в, воврещи́ мя во́нь покуша́ется: но Твое́ю десни́цею, Влады́чице, да впаде́т в я́му, ю́же сотвори́.
Сла́ва: Да не я́ростию Сы́на Твоего́ обличе́н бу́ду, во вре́мя прише́ствия Его́, ни гне́вом Его́ накажу́ся, Всепе́тая: но спаси́ мя мольба́ми Твои́ми.
И ны́не: Ви́ждь, Чи́стая, не́мощь, ви́ждь смире́ние окая́нныя моея́ души́, и безпло́тных вра́г воста́ние: и си́х вре́да изба́ви мя́.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Ма́нием все́х Зижди́теля, егда́ хо́щет душа́ моя́ разлучи́тися от пло́ти, Всенепоро́чная, свободи́ мя руки́ ненави́дящих мя́, Богоро́дице Всепе́тая.
Изсуши́ му́тныя ре́ки, Богороди́тельнице, лука́вых мои́х дея́ний струя́ми умиле́ния, и напра́ви к воде́ осла́бы в де́нь суда́.
Сла́ва: Ве́си мою́ не́мощь душе́вную, и ума́ моего́ некре́пость, Пречи́стая, и пло́ти неможе́ние. Те́мже спаси́ раба́ Твоего́: Тя́ бо стяжа́х засту́пницу непобеди́мую.
И ны́не: Струи́ мне́ сле́з духо́вных пода́ждь, Отрокови́це, и́миже измы́ю ти́ну прегреше́ний мои́х, и страсте́й молву́, Пренепоро́чная, и скве́рны теле́сныя.
_Та́же,_ Го́споди, поми́луй, три́жды. Сла́ва, и ны́не:
Седа́лен: Подо́бен: Красоте́ де́вства:
Ми́лостиваго во чре́ве носи́вшая, прибега́ющаго под кро́в Тво́й, и прося́ща от души́ Боже́ственную Твою́ по́мощь, Влады́чице, уще́дри, и ми́лости сподо́би, егда́ предста́нем Влады́це тва́ри, изба́ви, Чи́стая, огня́ ве́чнаго, и вся́каго осужде́ния.
ПЕ́СНЬ 7
Ирмо́с: Пре́жде о́бразу злато́му, перси́дскому чти́лищу, о́троцы не поклони́шася, трие́ пою́ще посреде́ пе́щи: отце́в Бо́же благослове́н еси́.
Излия́шася на мя́, Чи́стая, прегреше́ний во́ды до души́ моея́, бе́здна же обы́де мя́ после́дняя: но сего́ изми́ треволне́ния.
Окропи́ мя, Чи́стая, кро́вию из ре́бр Рождества́ Твоего́, мно́жеством ми́лости Твоея́: омы́й же мя́ сле́зными струя́ми, и очи́сти мя́ от вся́кия скве́рны.
Сла́ва: Сокруше́ние мое́й души́, смире́ние же се́рдцу да́ждь, Всечи́стая, я́ко да вся́каго изба́влюся кова́рства, при́сно мя́ неща́дно ловя́щих.
И ны́не: Я́ко ми́лостива Ма́ти Бо́жия, рабы́ Твоя́, Влады́чице, ми́лости сподо́би, и́же ве́рою Сы́ну Твоему́ вопию́щыя: отце́в Бо́же благослове́н еси́.
ПЕ́СНЬ 8
Ирмо́с: Нестерпи́мому огню́ соедини́вшеся, богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Стре́лы стрельца́ сокруши́, Чи́стая, держа́вою Сы́на Твоего́, и сего́ непра́вда ны́не да сни́дет на ве́рх его́, да воспою́: вся́ дела́ Госпо́дня Го́спода, по́йте и превозноси́те Его́ во ве́ки.
Све́том Твои́м озари́, Отрокови́це, омраче́ное мое́ се́рдце, и ору́жием све́та све́ту две́ри отве́рзи ми́ зову́щу: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Сла́ва: Усну́в в сме́рти, лежу́ во гро́бе отча́яния, но Сама́ мя возста́ви, Де́во, и бо́дренно пе́ти сподо́би: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
И ны́не: Не преста́й, Чи́стая, моля́щи о чту́щих Тя́ во умиле́нии, изба́витися сете́й диа́вольских, Сы́ну Твоему́ вопию́щих: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
ПЕ́СНЬ 9
Ирмо́с: В зако́не се́ни и писа́ний о́браз ви́дим ве́рнии: вся́к му́жеский по́л ложесна́ разверза́я, свя́т Бо́гу: те́м перворожде́нное Сло́во, Отца́ Безнача́льна, Сы́на первородя́щася Ма́терию неискусому́жно, велича́ем.
Обурева́ет страсте́й волне́ние, и смуще́ние скве́рных помышле́ний ду́шу мою́, и лука́вых челове́к бу́ря при́сно мя́ смуща́ет: но я́ко человеколюби́ва Де́во, одержи́мыя ну́жды вско́ре мя́ изба́ви.
Душе́ смире́нная, отступи́ лука́вых твои́х дея́ний, и преста́ни от зло́бы, и е́же прогне́вати Бо́га, восприими́ же усе́рдно за́поведи Его́: Богоро́дицу бо и́маши пути́ твоя́ направля́ющую.
Сла́ва: Я́ко ро́ждшая все́х Го́спода, страсте́й мя́ свободи́, и лю́тых грехо́в, и всего́ мя де́лы благи́ми за мно́гое милосе́рдие Твое́ обогати́: да ра́дуяся любо́вию велича́ю Тя́, Всенепоро́чная.
И ны́не: Приближа́ется душе́ коне́ц, при две́рех суди́ще, отступи́ де́л сту́дных, и приими́ся за благо́е житие́: и́маши бо побо́рницу Богоро́дицу, избавля́ющую тя́ от вся́каго озлобле́ния.
Та́же, Досто́йно е́сть: И покло́н. Трисвято́е. По О́тче на́ш: тропа́рь, и про́чее обы́чно, и отпу́ст.
Вторник 
Во вто́рник у́тра 
по 1-м стихосло́вии седа́льны умили́тельны, Гла́с 3:
Прише́льствующи на земли́ душе́ моя́, пока́йся, пе́рсть бо во гро́бе не пое́т, ни от прегреше́ний избавля́ет. Возопи́й Христу́ Бо́гу: Сердцеве́дче, согреши́х ти́, пре́жде да́же не осу́диши мене́, пощади́ мя́, Бо́же, и поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Доко́ле душе́ моя́ пребыва́еши в согреше́ниих? Доко́ле прие́млеши покая́ния отложе́ние? Приими́ во уме́ су́д гряду́щий, возопи́й Христу́ Бо́гу: Сердцеве́дче, согреши́х, безгре́шне Го́споди, поми́луй мя́.
Сла́ва, и ны́не, Богоро́дичен: Прибе́жище и си́ло на́ша Богоро́дице, кре́пкая помо́щнице ми́ра, моли́твами Твои́ми покры́й рабы́ Твоя́ от вся́кия ну́жды, еди́на благослове́нная.
По 2-м стихосло́вии седа́льны, гла́с 3:
На стра́шнем суди́щи без сопе́рник облича́юся, и без свиде́телей осужда́юся: кни́ги бо со́вестныя разгиба́ются, и дела́ сокрове́нная открыва́ются. Пре́жде да́же у́бо во о́ном всенаро́дном позо́рищи хо́щеши истяза́ти, я́же мно́ю соде́янная, Бо́же, очи́сти мя́, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Глубину́ согреше́ний мои́х Ты́ ве́си, Го́споди: да́ждь ми́ ру́ку по́мощи я́ко Петру́, и спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Сия́ете ве́рою пресве́тлая свети́ла святи́и, немощству́ющих вра́чеве, страстоте́рпцы прехва́льнии: мучи́телей бо ра́н не убоя́стеся, и́дольское злоче́стие низложи́сте, побе́ду иму́ще непобеди́мую Кре́ст и́стинный.
Сла́ва, и ны́не, Богоро́дичен: Приими́, Влады́чице, ве́рою притека́ющаго под кро́в Тво́й, и не возненави́ждь мене́, ниже́ пре́зри, Блага́я, покая́нием моля́щагося. Приими́ я́же от у́ст недосто́йных мои́х мольбу́, и хода́тайством Твои́м от сете́й изба́ви мя́, да со дерзнове́нием вопию́ Ти: ра́дуйся, Обра́дованная.
По 3-м стихосло́вии седа́льны, гла́с 3:
Подо́бен: Красоте́ де́вства:
Под кро́в Тво́й прибе́гше, ве́рою зове́м из глубины́ душе́вныя: Богоблаже́нне Проро́че и Предте́че, напа́стей и бе́д смуще́ния, и неду́гов волне́ния утиши́, и су́етны сотвори́ враго́в злохи́трыя сове́ты, прося́ на́м ве́лия ми́лости.
Уны́ние твое́, душе́ окая́нная, пре́жде исхо́да твоего́ оттря́сши покая́нием, и с пла́чем обрати́ся зову́щи к незло́бивому Иису́су человеколю́бцу: согреши́х Ти́, Влады́ко, но я́ко милосе́рд спаси́ мя, моли́твами свята́го Предте́чи, и́же еди́н сы́й безгре́шен.
Сла́ва, и ны́не, Богоро́дичен: Недомы́сленно и непостижи́мо е́сть, Влады́чице Богора́дованная, е́же соде́ланное о Тебе́ стра́шное Бо́жие та́инство: и́бо необъиме́ннаго заче́нши родила́ еси́, пло́тию обложе́на от пречи́стых крове́й Твои́х: Его́же всегда́, Чи́стая, с Предте́чею моли́, спасти́ся душа́м на́шым.
Кано́н умили́телен ко Го́споду на́шему Иису́су Христу́, и святы́м его́ му́чеником, [его́же краегране́сие: Мои́м стена́нием вонми́, Бо́жий Сло́ве.] Творе́ние Ио́сифово. Гла́с 3.
ПЕ́СНЬ 1
Ирмо́с: Ди́вно, сла́вно творя́й чудеса́, Ты́ еси́, Бо́же, бе́здну оземлени́вый, и колесни́цы потопи́вый, и лю́ди спасы́й пою́щыя Тебе́, я́ко Царю́ на́шему и Бо́гу.
Са́ми себе́ пре́жде конца́ ве́рнии пла́чим от всея́ души́: приближа́ется жени́х, возжже́м дея́ния я́коже све́тлыя свещы́, я́ко да Боже́ственный черто́г улучи́м вку́пе.
Пока́явся дре́вле Манасси́а от всея́ души́, спасе́ся: возопи́ бо от среды́ у́з свя́зан ко еди́ному Влады́це. Тому́ ревну́й душе́, и спасе́шися удо́бь.
Му́ченичен: Оче́с слепоту́, ру́к лише́ние, язы́ка уре́зание, но́г же отя́тие, бе́др и мы́шцей сокруше́ние, претерпе́ша Боже́ственнии страда́льцы, благодаря́ще Иису́су Христу́.
Му́ченичен: Враче́бница яви́ся на́м ра́ка моще́й ва́ших, святи́и му́ченицы все́м ве́рным: из нея́же почерпа́ем исцеле́ния, ду́ш же и теле́с, по до́лгу ва́с чту́щии при́сно.
Богоро́дичен: Безсме́ртия ма́нну Христа́ нося́щи, ста́мно слове́сная, го́рести душетле́нных страсте́й изба́ви мя́, Всепе́тая Де́во: я́ко да ве́рою Тя́ славосло́влю благоче́стно.
Други́й кано́н Предте́чи Иоа́нну.
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре Изра́ильтеским лю́дем, Се́й Бо́г на́ш, препросла́влен е́сть: тому́ Еди́ному пои́м, я́ко просла́вися.
Непло́дныя утро́бы Боже́ственное прозябе́ние, плоды́ ми доброде́телей прозяба́ти, Бо́гу моли́ся, греха́ моего́ разреша́я непло́дие, и отгоня́я мра́к от ума́ моего́, Госпо́день Предте́че.
Со́лнца сла́вы ве́лий, я́коже предтеку́щая звезда́, ве́рою на земли́ яви́лся еси́, зе́млю всю́ просве́щшаго: того́ у́бо моли́, омрачи́вшуюся ду́шу мою́ злы́ми помышле́ньми просвети́ти Предте́че.
И́же Живо́т су́щым во а́де, Ду́хом Боже́ственным приближа́ющся, предвозвести́л еси́ проро́че, мою́ умерщвле́нную ду́шу оживи́ твои́ми мольба́ми: и я́ко от гро́ба прегреше́ний возста́ви, молю́ся, сла́вный Предте́че.
Богоро́дичен: Со Арха́нгелы и А́нгелы, Де́во, и со святы́ми все́ми, из тебе́ Го́спода я́вльшагося на́м моли́, мо́лимся, и́стинную Богоро́дицу испове́дающым Тя́ от бе́д изба́витися.
ПЕ́СНЬ 3
Ирмо́с: Непло́дная душе́ и безча́дная, стяжи́ пло́д благосла́вный, веселя́щися возопи́й: утверди́хся Тобо́ю, Бо́же, не́сть свя́т, не́сть пра́веден, па́че Тебе́, Го́споди.
Зако́н Бо́жий отверго́х несмы́сленно, и осужде́н бы́ти и́мам: и что́ сотворю́, не ве́м. Судие́ пра́веднейший, уще́дрив спаси́ мя милосе́рдием Твои́м.
Восто́к Человеколю́бче сы́й восто́ков, возсия́й ми́, молю́ся, пра́вды све́т, изъима́я мя́ страсте́й омраче́ния, и тьмы́ муче́ния, Многоми́лостиве.
Му́ченичен: Земли́ мы́сленныя жи́телие, древеса́ плодови́тая ра́йская, святи́и му́ченицы, исто́чницы, и́же Боже́ственную во́ду иму́щии, ча́шы пролива́ющии питие́ свято́е яви́стеся.
Му́ченичен: Еди́н во мно́гих телесе́х нра́в нося́ще, страстоте́рпцы му́ченицы, тьмы́ победи́сте врага́ мироде́ржца, Тро́ицу нераздели́мую пропове́дающе.
Богоро́дичен: Де́во Ма́ти Пречи́стая, ка́ющымся на́м и ко Христу́ притека́ющым, и прегреше́ний разреше́ние хотя́щым прия́ти, ми́лостива сего́ все́м соде́лай все́х, Влады́чице.
И́н Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
Гла́с сло́ва бы́в Крести́телю, гла́сы чту́щих Тя́ к нему́ ны́не испра́ви, и прегреше́ний оставле́ние хода́тайством Твои́м на́м пода́ждь.
Согреши́х Тебе́ и беззако́нновах, и лю́те, Спа́се, прегреши́х, и ду́шу оскверни́х: сего́ ра́ди молю́ся Ти́, Твоего́ ра́ди Крести́теля уще́дри мя́.
В пусты́ни заблу́ждша сластьми́, пусты́нное воспита́ние и наста́вника но́вых люде́й молю́ Тя, Предте́че, к покая́ния пути́ наста́ви мя́.
Богоро́дичен: Со апо́столы, и проро́ки свяще́нными, с му́ченики, Пречи́стая, и с вы́шними си́лами Сы́на Твоего́ моли́, уще́дрити на́с Тебе́ пою́щих.
ПЕ́СНЬ 4
Ирмо́с: Приосене́нную го́ру Авваку́м прозря́ше, пречи́стую Твою́ утро́бу, Чи́стая, те́м взыва́ше: от ю́га прии́дет Бо́г, и святы́й от горы́ приосене́нныя ча́щи.
И́же источи́вый из ка́мене дре́вле лю́дем непокори́вым, Христе́, и пререка́ющым, во́ду жа́жды исцеле́ния, от невла́жныя души́ моея́, Бо́же, умиле́ния ка́плю измыва́ющую мя́ источи́.
Врачу́ боля́щих, се́рдца моего́ стра́сти исцели́ благоутро́бным Твои́м манове́нием, покая́ния сему́, Спа́се, прилага́я пла́стырь, я́ко бла́г, Боже́ственнаго бы́лия, я́ко да ве́рою славосло́влю Тя́.
Му́ченичен: Ми́лостивно страстоно́сцы, я́же к те́лу дру́жбы, распря́гше помышле́ние, му́чити ва́с хотя́щым преда́сте са́ми себе́. Те́мже бли́жнии Зижди́телю бы́сте дру́зи.
Му́ченичен: Многоболе́зненныя стру́пы от многови́дных му́к подъя́сте страда́льцы Христо́вы, и благода́ть прия́сте от духо́вных даро́в, страсте́й на́ших прогоня́юще многоле́тныя боле́зни.
Богоро́дичен: Многоимени́тая Отрокови́це, ра́дуйся, из нея́же Бо́г Сло́во роди́ся, от безслове́сных на́с разреша́я, и безме́стных дея́ний: ра́дуйся, Облаче све́тлый, разгоня́ющий о́блаки на́шего уны́ния.
И́н Ирмо́с: Положи́л еси́ к на́м тве́рдую любо́вь, Го́споди, единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й Го́споди.
Сло́ва Тя́ гла́с пло́тию я́вльшагося су́ща, Предте́че Госпо́день, молю́, безслове́сных мя́ изба́ви дея́ний, словесы́ чту́щаго Тя́, и по до́лгу ве́рою блажа́щаго.
Воздохни́, о душе́, и Бо́гу зижди́телю Твоему́ возопи́й: согреши́х, очи́сти мя́ Христе́, и изба́ви мя́ стра́шныя му́ки, бе́д же и скорбе́й, мольба́ми Боже́ственнаго Предте́чи.
Волна́ми мно́гими лю́тых страсте́й потопля́ема, и бу́рею лю́те содержи́ма, и при́сно погружа́ема, Крести́телю исхити́, и к покая́ния приста́нищу наста́ви мя́.
Богоро́дичен: Ма́ти Бо́жия, херуви́м превы́шшая, колесни́це, с невеще́ственными служи́тели, и со святы́ми все́ми моли́ Христа́, его́же родила́ еси́, Всенепоро́чная, спасти́ мя отча́яннаго.
ПЕ́СНЬ 5
Ирмо́с: У́тренююще воспева́ем Тя́, Сло́ве, сы́не Бо́жий единоро́дне: Тво́й ми́р да́ждь на́м, и поми́луй ны́ пою́щыя Тя́, и ве́рно покланя́ющыяся.
Окропи́в мя́ покая́ния иссо́пом, очи́сти от скве́рн страсте́й, да явлю́ся Тебе́ чи́ст, егда́ хо́щеши, Иису́се, суди́ти вся́ческим, пра́ведным Твои́м судо́м.
Ра́ны согни́шася, Спа́се, преокая́нныя моея́ души́: исцели́телю боля́щих, и да́телю благи́х, исцели́в спаси́ мя, мно́гия ра́ди Твоея́ ми́лости.
Му́ченичен: Сокруши́шася сосу́ди скуде́льнии страстоте́рпцев на земли́: но кре́пость душе́вная укрепи́ся мно́жае, и просвети́ся Христо́вою си́лою.
Му́ченичен: Пролива́емая святы́х кро́вь всю́ зе́млю освяти́, и напои́ ве́рных ду́шы, и изсуши́ я́ве су́етства му́тныя пото́ки.
Богоро́дичен: Рождество́м Твои́м онепло́дствила еси́, Отрокови́це, пра́деднюю кля́тву: и источи́ла еси́ на́м благослове́ния ре́ки, благосло́вящым Тя́, и сла́вящым ве́рою.
И́н Ирмо́с: На земли́ неви́димый яви́лся еси́, и челове́ком во́лею сожи́л еси́ непостижи́мый, и к Тебе́ у́тренююще, воспева́ем Тя́, Человеколю́бче.
На земли́ я́коже А́нгел блаже́нне, с пло́тию я́ве пожи́л еси́. Те́мже молю́ся Ти́: плотски́х мудрова́ний ду́шу мою́ свободи́.
Во глубину́ грехо́вную впа́дшаго, и сластьми́ ду́шу оскверни́вшаго, и бе́дствующаго, Госпо́день Предте́че, спаси́ мя к Тебе́ прибега́ющаго.
Ты́ проро́ков превы́шши яви́лся еси́, и́бо са́м ви́дел еси́, Проро́че, пропове́даннаго: его́же непреста́нно моли́, просвети́ти ду́шы на́шя.
Богоро́дичен: Небе́с простра́ннейши я́вльшися, е́же в Тя́ вселе́нием Сло́ва, Богора́дованная, утесня́ющих мя́ грехо́в свободи́.
ПЕ́СНЬ 6
Ирмо́с: Глубина́ страсте́й воста́ на мя́, и бу́ря проти́вных ве́тров: но предвари́в мя́ Ты́ спаси́, Спа́се, и изба́ви от тли́ я́ко спа́сл еси́ от зве́ря проро́ка.
Отмрачи́хся греха́ мгло́ю, и лежу́ неде́йствен ве́сь: и́же уязви́выйся мене́ ра́ди копие́м иногда́, Христе́ Бо́же, уще́дри мя́ Твои́м милосе́рдием.
Стеню́, и в злы́х пребыва́ю: слезю́, и суда́ не трепе́щу, нечу́вствием болю́: Сло́ве Бо́жий, уще́дри мя́ и спаси́, благи́ми судьба́ми Твои́ми.
Му́ченичен: Я́коже а́гнцы не вопию́ще отню́д, ни сло́во, ни гла́с испуща́юще, всесла́внии страда́льцы, к заколе́нию и ра́нам приводи́ми бы́сте, Христа́ воспева́юще.
Му́ченичен: Звере́м пре́дани бы́сте на сне́дь, морски́я глубины́ причасти́стеся ра́достною душе́ю. Те́мже ва́с Христо́с, страда́льцы, венцы́ нетле́нными украси́.
Богоро́дичен: Две́ре ве́рно спаса́емых, врата́, и́миже еди́н про́йде вопло́щься за ны́, врата́ на́м пра́вды отве́рзи, ве́рою Тя́ пою́щым.
И́н Ирмо́с: Бе́здна после́дняя грехо́в обы́де мя́ и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Вода́ми, пото́ка сла́дости, прикло́ншагося под ру́ку твою́ крести́л еси́: Того́ моли́, низпосла́ти ми́ во́ду му́дре умиле́ния, мно́го согреши́вшему.
Бе́здну милосе́рдия в реце́, Предте́че, омы́л еси́, превы́спренняя Небеса́ вода́ми покрыва́ющаго, Иису́са Человеколю́бца: Его́же моли́ источи́ти ми́ оставле́ние.
Прибли́жися Ца́рство Небе́сное, пока́йтеся, взыва́л еси́ Предте́че: его́же улучи́ти сподо́би любо́вию Тя́ чту́щих, и под кро́в честны́й прибега́ющих.
Богоро́дичен: Пречи́стая, я́же пло́ть Свою́ Созда́телю взаи́м да́вши, с вы́шними си́лами, и со проро́ки все́ми, апо́столы же и му́ченики, того́ моли́ уще́дрити и спасти́ мя.
ПЕ́СНЬ 7
Ирмо́с: Пла́мень ороси́вый пе́щный, и о́троки неопали́мы спасы́й, благослове́н еси́ во ве́ки, Го́споди Бо́же оте́ц на́ших.
Обнажи́хся от ри́з нетле́ния, облеко́хся же в дела́ безче́стия. Те́мже вопию́ Ти: Бо́же ще́дрый, доброде́телей мя́ оде́ждами просвети́.
Очи́ма блу́дныма окаля́хся, и осяза́нием невоздержа́ния оскверни́хся, и ме́рзок бы́х пред Тобо́ю Иису́се, я́ко блу́днаго приими́ мя.
Му́ченичен: Вы́шнюю жи́знь возлюби́вше, мно́гия претерпе́сте боле́зни, Христо́вы ору́жницы, свети́льницы Боже́ственнии: сего́ ра́ди ве́рно ублажа́еми есте́.
Му́ченичен: Просвети́вшеся заре́ю муче́ния, облиста́ете мно́жае со́лнца, и вся́к мра́к безбо́жия отгна́сте святи́и му́ченицы.
Богоро́дичен: Я́ко ро́ждши все́х содержи́теля, от содержа́щаго мра́ка неве́дения, и от греха́ изба́ви мя́, Богоро́дице Чи́стая Присноде́во.
И́н Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́ Бо́же оте́ц на́ших.
Свети́льник со́лнца, ду́шу мою́ ле́ностию омраче́ную озари́ и ослепле́нную, к покая́ния стезе́ направля́я мя́, Крести́телю Христо́в Предте́че.
Су́дный ча́с помышля́я, ве́сь устраша́юся, слежу́ во мно́жестве безме́стных дея́ний, Крести́телю Госпо́день, предста́в изба́ви мя́ огня́ предлежа́щаго ми́.
Предста́телю живота́ моего́, засту́пниче мо́й Предте́че, от враго́в мя́ ви́димых и неви́димых сохрани́, и покры́й, и Ца́рствия Небе́снаго прича́стника сотвори́.
Богоро́дичен: Де́во Богоро́дице, Сы́на Твоего́ моли́, со проро́ки, апо́столы же и му́ченики, бу́дущия ну́жды изба́вити ны́, Тебе́ чту́щыя при́сно.
ПЕ́СНЬ 8
Ирмо́с: А́нгельми немо́лчно в вы́шних сла́вимаго Бо́га, небеса́ небе́с, земля́, и го́ры, и хо́лми, и глубина́, и ве́сь ро́д челове́ческий, пе́сньми Того́ я́ко Созда́теля и Изба́вителя благослови́те, и превозноси́те во вся́ ве́ки.
Я́ко стра́ха Твоего́ не име́х живу́щаго в се́рдце мое́м, всю́ сконча́х плотску́ю сла́сть безсо́вестный, и трепе́щу Твоего́ суда́ все́х Царю́: не возгнуша́йся мене́ ны́не ка́ющагося.
На зе́млю святу́ю мя́ прейти́, Многоми́лостиве, сподо́би, на не́йже живу́т кро́тцыи, покая́нием измы́в мя́ земна́го греха́, и́же на земли́ безгре́шно рожде́йся от Де́вы.
Му́ченичен: В свое́й ва́м кро́ви очервлени́шася но́ги ва́шя, запина́юще врагу́, и ше́ствие к небе́сным творя́ще преподо́бно, всесла́внии Христа́ все́х Бо́га страстоте́рпцы.
Му́ченичен: Совлеко́стеся ко страда́нием усе́рдно, и к вели́ким боре́нием, обнажи́сте врага́, и в сту́д облеко́сте: те́мже на Небесе́х венцено́сцы лику́ете, сла́внии страстоте́рпцы.
Богоро́дичен: Иа́ковлю Тя́ добро́ту, и́же кра́сный добро́тою Госпо́дь возлюби́в, во Твое́ чре́во, Всенепоро́чная, всели́ся, челове́ческое существо́ добро́тами просвети́в, па́че ума́ дарова́ньми.
И́н Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
А́гнца Бо́жия пропове́дал еси́, грехи́ челове́ков взе́млющаго, Иоа́нне Боже́ственный Предте́че: того́ моли́ бре́мя разреши́ти грехо́в мои́х, и спаса́емых ча́сти сподо́бити мя́.
Пе́щи пла́мене горя́щаго, тьмы́ несвети́мыя кроме́шния изба́ви мя́, во тьме́ злы́х де́л всего́ содержи́ма, молю́ Тя, Сло́ве Бо́жий Пребезнача́льный, сла́внаго ра́ди Боже́ственнаго Крести́теля Твоего́.
Пусты́м душа́м и безпло́дным, покая́нием благопло́дие пропове́давый, Госпо́день Боже́ственный Проро́че, терноно́сную ду́шу мою́ от все́х сласте́й очи́сти: я́ко да возращу́ благи́х де́л кла́с.
Богоро́дичен: Я́ко Ма́ти Бо́жия, моли́ со святы́ми а́нгелы и проро́ки, апо́столы же и му́ченики, бе́д же и скорбе́й, и бу́дущих все́х му́к изба́вити, тебе́ Богоро́дицу при́сно испове́дающих.
ПЕ́СНЬ 9
Ирмо́с: Благослове́н Госпо́дь Бо́г Изра́илев, воздви́гнувый ро́г спасе́ния на́м, в дому́ Дави́да о́трока своего́, милосе́рдия ра́ди ми́лости, в ни́хже посети́ на́с восто́к с высоты́, и напра́вил ны́ е́сть на пу́ть ми́ра.
Се́ вре́мя благоприя́тно, и де́нь очище́ния: обрати́тися восхощи́ про́чее, о душе́, твори́ти плоды́ покая́ния: да не безпло́дну Тя́ обря́щет сме́ртная секи́ра стра́шная, и я́ко смоко́вницу дре́внюю посе́кши, огню́ та́мошнему по́слет.
Я́коже иногда́ бога́тый веселю́ся в сла́достех, немилосе́рдие мно́гое имы́й к бли́жнему, и огня́ не устраша́юся неугаси́маго. Те́мже, Влады́ко, умягчи́ ми окамене́ние души́, я́ко да поне́ наконе́ц милосе́рдием просвещу́ся омраче́нный.
Му́ченичен: Зна́менавшеся му́ченицы Боже́ственною кро́вию Христо́вою, и зна́меньми ве́рою стра́ждуще кре́пко, неве́рныя враги́ низложи́сте, и от пре́лести скве́рныя мно́гия лю́ди исхити́сте, премене́нии Боже́ственными, просвети́вше све́том богоразу́мия.
Му́ченичен: Изъощре́ни яви́стеся мечи́, секу́ще вра́жия ополче́ния, Боже́ственнии Христо́вы му́ченицы: и сосу́ди вмести́вше зарю́ Святы́я Тро́ицы, и све́щницы светя́щыя ве́рным све́т благоче́стия, и Сио́на мы́сленнаго и́стиннии ору́жницы.
Богоро́дичен: Светови́дна Тя́ о́блака проро́к предзри́т, из него́же вели́кое со́лнце яви́ся на́м Христо́с Бо́г, и просвети́ я́же пе́рвее омраче́нныя: того́ умоли́, Блага́я, страсте́й мои́х о́блаки отгна́ти, и све́том Боже́ственным просвети́ти.
И́н Ирмо́с: В зако́не се́ни и писа́ний о́браз ви́дим ве́рнии, вся́к му́жеский по́л ложесна́ разверза́я, свя́т Бо́гу: те́м Перворожде́нное Сло́во, Отца́ Безнача́льна, Сы́на первородя́щася Ма́терию неискусому́жно, велича́ем.
В зако́нную се́нь прини́к, зарю́ Боже́ственныя благода́ти бога́тно узре́л еси́, земны́я концы́ му́дре просвеща́я, и тьму́ прогоня́я неразу́мия, Проро́че: сего́ ра́ди Тя́ чти́м.
Я́ко му́ченик Христо́в, я́ко Боже́ственный Крести́тель, я́ко покая́ния свети́льник, и я́ко у́тро благоче́стия, ве́тхому хода́тай и но́вому: обетша́вшую зло́бою смире́нную мою́ ду́шу, разуме́нием Боже́ственным обнови́в, просвети́.
В ча́с ужа́сный, в ча́с стра́шный, в ча́с осужде́ния, осужда́ема мя́ изба́ви му́дре, преще́ния жду́щаго мя́ та́мо: послу́шающаго име́я Твоя́ мольбы́, я́коже дру́г Жениха́, Спаси́теля ду́ш на́ших.
Богоро́дичен: Я́ко Ма́ти Бо́жия, я́ко Ма́ти из Тебе́ пло́тию ро́ждшагося Сло́ва Бо́жия, Чи́стая, со безпло́тными, апо́столы же и проро́ки, со святи́тели и му́ченики, Того́ моли́ при́сно, умири́ти ми́р, пречи́стая Ма́ти Де́во.
Та́же, Досто́йно е́сть: Ектениа́ и свети́лен, и псалмы́ обы́чныя.
На стихо́вне стихи́ры умили́тельны, гла́с 3:
Разсе́янный мо́й у́м собери́ Го́споди, и олядене́вшее се́рдце мое́ очи́сти, я́ко Петру́ дая́ ми покая́ние, я́ко мытарю́ воздыха́ние, и я́коже блудни́це сле́зы, да ве́лиим гла́сом взыва́ю Ти́: Бо́же, спаси́ мя, я́ко еди́н Милосе́рд и Человеколю́бец.
Испо́лнихомся зау́тра ми́лости Твоея́ Го́споди, и возра́довахомся, и возвесели́хомся, во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Мно́жицею пе́ния содева́я, обрето́хся грехи́ соверша́я, язы́ком у́бо пе́ния веща́я, душе́ю же невме́стная мы́шлю: но обое́ испра́ви, Христе́ Бо́же, покая́нием, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Царе́й и мучи́телей стра́х отри́нуша Христо́вы во́ини, и благодерзнове́нно, и му́жески того́ испове́даша, вся́ческих Го́спода Бо́га, и Царя́ на́шего, и мо́лятся о душа́х на́ших.
Сла́ва, и ны́не, Богоро́дичен: Без се́мене зачала́ еси́ от ду́ха свята́го, и славосло́вяще воспева́ем Тя́: ра́дуйся, Пресвята́я Де́во.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь, и ектениа́, и ча́с 1-й, и отпу́ст.
Во вто́рник блаже́нны, гла́с 3: 
Отве́ргша, Христе́, за́поведь Твою́, пра́отца Ада́ма из рая́ изгна́л еси́: разбо́йника же ще́дре, испове́давша Тя́ на Кресте́, во́нь всели́л еси́, зову́ща: помяни́ мя, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Жите́йскими сластьми́ оскверне́ну притяжа́х ду́шу, к щедро́там Твои́м прихожду́ ненача́емь ве́сь, и приле́жно зову́ Ти Христе́, све́дущему еди́ному та́йная: очи́сти мя́ Твои́м милосе́рдием, Го́споди.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще мене́ ра́ди.
Я́ко хода́тай ве́тхаго и но́ваго бы́в Боже́ственный Крести́телю, обетша́вшаго мя́ прегреше́ньми обнови́в, да́ждь Твои́ми мольба́ми, всехва́льне, ходи́ти непреткнове́нно по стезя́м покая́ния, вводя́щым до́бре во Ца́рство Христо́во.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
По́двигом до́брым подвиза́вшеся до́блии страда́льцы, безчи́сленныя тьмы́ боле́зней подъя́сте, и сего́ ра́ди все́х боле́зни облегча́ете при́сно, и духо́в врежде́ния прого́ните: те́мже ве́рою ва́с святи́и сла́вим.
Сла́ва: Све́т и живо́т, и вседе́тель, триипоста́сная еди́ница, я́ко вои́стинну е́сть, ю́же сла́вим: Оте́ц бо, и Сы́н, и Ду́х, еди́ница и содержа́щая вся́, Влады́ка и Госпо́дь еди́н Бо́г в трие́х ли́цах познава́ется.
И ны́не: Согреша́ющаго при́сно, и прогне́вающаго Бо́га блага́го, Де́во Ма́ти уще́дри и покая́ния о́бразы я́ко Блага́я, утверди́ мя ны́не, я́ко да бу́дущих му́к избе́гнув, воспева́ю приле́жно, Отрокови́це, моли́тву Твою́.
Во вто́рник ве́чера 
стихи́ры подо́бны, кре́стныя, гла́с 3.
Подо́бен: Ве́лия Креста́ Твоего́:
Тва́рь измени́ся, Сло́ве, распя́тием Твои́м, со́лнце лучи́ спря́та стра́хом, и хра́ма заве́са раздра́ся, и вся́к ве́рный спасе́ся. Те́мже сла́вим Твое́ безме́рное бога́тство.
И́же пло́ть на́шу за милосе́рдие восприи́м, Бо́г же и Влады́ка, на дре́ве пригвозди́ся, и вознесе́ ны низве́рженыя, возне́сся, те́лом, я́коже благоволи́, за благоутро́бие ми́лости.
Ка́плями богото́чныя кро́ве и воды́ возсозда́ся ми́р, пролия́нныя от ре́бр Твои́х, водо́ю у́бо омы́еши я́ко ще́др, все́х грехи́, Го́споди, кро́вию же проще́ние пи́шеши.
И́ны стихи́ры Богоро́дичны, подо́бны:
На одре́ слежя́ небреже́ния моего́, живота́ моего́ вре́мя ле́ностно сконча́х, и бою́ся исхо́да моего́ часа́: но Твое́ю моли́твою воздви́гнувши к покая́нию, спаси́ мя отрокови́це.
Боле́зни се́рдца моего́ Чи́стая исцели́, и уста́ви ума́ моего́ пре́лесть, и сподо́би чи́стым Тя́ воспева́ти се́рдцем, и испроси́ти благода́ть, и обрести́ ми́лость в де́нь су́дный.
Отложи́ смире́нная душе́ моя́, неудобоноси́мая бремена́ зло́бы, и приступи́ слезя́щи и вопию́щи: и́го, Чи́стая Де́во, сподо́би мя́ ле́гкое носи́ти Сы́на и Бо́га Твоего́.
Сла́ва, и ны́не, КрестоБогоро́дичен: Ору́жие се́рдце Твое́ про́йде, Пречи́стая, егда́ Сы́на Твоего́ на Кресте́ ви́дела еси́, и вопия́ла еси́: не безча́дну Мя́ покажи́ Сы́не Мо́й и Бо́же Мо́й, соблюды́й Мя́ по рождестве́ Де́ву.
Та́же, Све́те ти́хий: Проки́мен.
На стихо́вне стихи́ры кре́стныя, гла́с 3:
Кресту́ Твоему́ покланя́юся, Христе́, честно́му, храни́телю ми́ра, спасе́нию на́с гре́шных, вели́кому очище́нию, похвале́ всея́ вселе́нныя.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Дре́во преслуша́ния ми́ру сме́рть прозябе́: дре́во же Креста́ живо́т и нетле́ние. Те́мже Ти́ покланя́емся распе́ншемуся Го́споду: да зна́менается на на́с све́т лица́ Твоего́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Проро́цы, и апо́столи Христо́вы, и му́ченицы, научи́ша пе́ти Тро́ицу Единосу́щную, и просвети́ша язы́ки заблу́ждшыя, и о́бщники А́нгелом сотвори́ша сы́ны челове́ческия.
Сла́ва, и ны́не, КрестоБогоро́дичен: Подо́бен: Ве́лия Креста́ Твоего́:
На кресте́ Тя воздви́жена, Христе́ Мо́й, я́ко ви́де А́гница ро́ждшая Тя́ и Непоро́чная, и Ма́ти Твоя́, рыда́ше с пла́чем и вопия́ше: не покажи́ Мя безча́дну, Ю́же сохрани́л еси́ чи́сту и по рождестве́.
Та́же: Ны́не отпуща́еши: Трисвято́е. По О́тче на́ш: тропари́, ектениа́, и отпу́ст.
Во вто́рник на повече́рии 
кано́н пресвяте́й Богоро́дице. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Я́ко исто́чник милосе́рдия и ми́лости, ве́дый Тя́ Бо́жию Ма́терь, присту́пль молю́ся Твое́й бла́гости, да́ти ми́ умиле́ние: я́ко да се́тую и пла́чуся прегреше́ний мои́х, Всечи́стая Влады́чице.
Душе́вных ми́ сле́з да́ждь ка́плю, омыва́ющу скве́рну всю́ мои́х дея́ний, и лука́вая помышле́ния, и очища́ющую души́ моея́ нечистоту́, и це́рковь творя́щую мя́ Бо́жия Ду́ха.
Сла́ва: Обурева́емь волно́ю, и треволне́нием мои́х прегреше́ний, и лю́те всегда́ борца́ рабо́тами потопля́емь, и во глубину́ поги́бели ны́не отпуще́н, вопию́ Ти, Пренепоро́чная: спаси́ мя.
И ны́не: Милосе́рдия ра́ди ми́лости, Влады́чице все́х, поми́луй окая́нную мою́ ду́шу, и огня́ изба́ви мя́ ве́чнующаго, и бесо́вскаго напа́дания, под кро́в Тво́й, Богоро́дице, ны́не прибега́ющаго.
ПЕ́СНЬ 3
Ирмо́с: И́же от несу́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
Све́том Боже́ственным озари́, Всепе́тая, омраче́нный у́м мо́й злы́ми по́мыслы: Ты́ бо Све́т родила́ еси́, возсия́вший от Отца́ присносу́щный.
Запе́н души́ мое́й стопы́, и́же пра́ведных вра́г к земли́ прирази́: но Твое́ю десни́цею, Влады́чице Чи́стая, возста́ви мя́.
Сла́ва: Мытаре́выми гла́сы, окая́нный а́з зову́ Ти: очи́сти мя́, Влады́чице, и прегреше́ний оставле́ние, Твое́ю моли́твою, пода́ждь рабу́ Твоему́.
И ны́не: Исцели́ я́звы душе́вныя, и многому́тное помышле́ний волне́ние, Влады́чице, утиши́: и ми́рное ми́ устрое́ние да́ждь.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Пло́ть сластьми́, и сладостра́стием оскверни́х, и души́ моея́ чистоту́ скве́рными мы́сльми окаля́х, и у́м помрачи́х, не пре́зри у́бо, Влады́чице, раба́ Твоего́.
Избавле́ние ми́ бу́ди, и прибе́жище и держа́ва, ро́г же спасе́ния, Чи́стая, и засту́пница, вся́кия мя́ ско́рби избавля́ющи всегда́, и враги́ моя́ вся́ посрамля́ющи.
Сла́ва: Мно́гими напа́стьми ны́не одержи́мь е́смь окая́нный, и бесо́вскими кова́рствы при́сно погружа́емь, прибега́ю Ти́ ны́не: те́плою Твое́ю моли́твою спаси́ мя, раба́ Твоего́.
И ны́не: Но́щь мя́ несветла́ страсте́й одержи́т окая́ннаго: но све́том Твои́м Блага́я, души́ моея́ о́блаки разжени́, и к све́ту наста́ви повеле́ний Бо́жиих, Всенепоро́чная.
ПЕ́СНЬ 5
Ирмо́с: Я́ко ви́де Иса́иа обра́зно на престо́ле превознесе́на Бо́га, от а́нгел сла́вы дориноси́ма, о окая́нный, вопия́ше, а́з прови́дех бо воплоща́ема Бо́га, Све́та невече́рня, и ми́ром влады́чествующа.
Вре́мя живота́ моего́ я́ко ды́м исчезе́, и к сме́ртным две́рем прибли́жихся, и ужаса́юся бесо́вскаго напа́дания: дела́ бо те́х де́ях всегда́, Всенепоро́чная, уще́дри и спаси́ мя.
Изсуша́ющи, Де́во, зо́л мои́х бе́здну, пода́ждь ми́ ре́ки сле́з, и угаси́ ве́сь страсте́й мои́х пла́мень, Отрокови́це, и сподо́би изба́витися огня́, и про́чих муче́ний в де́нь су́дный.
Сла́ва: Боле́вшую ду́шу мою́ грехи́, Пречи́стая, исцели́ Твои́м ми́лованием, и сподо́би мя́ твори́ти во смире́нии Сы́на Твоего́ повеле́ния при́сно, я́ко да восприиму́ Сего́ бла́гость.
И ны́не: Овдове́вшая, Сы́не Мо́й, неве́стныя оде́жды, Боже́ственная Це́рковь Твоя́, от ре́бр Святы́я кро́ве оде́яся. Аз же боле́зную, вся́ боле́зни Твоя́ зря́щи на Кресте́, я́же Сло́ва Ма́ти рыда́ющи глаго́лаше.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Вели́кое Тя́ Бо́жий Сы́н гре́шником прибе́жище показа́, вопло́щся Богоневе́сто, от чи́стых крове́й Твои́х: те́м ми́лостива Твои́м рабо́м бу́ди.
Просвети́ заре́ю Твое́ю, Блага́я, омраче́нныя се́рдца моего́ о́чи по́мыслы неподо́бными: и све́ту сы́на сотвори́, и в ме́сто све́тло мя́ всели́.
Сла́ва: Во́лны стра́стных помышле́ний всегда́ мя смуща́ют, Пречи́стая, лука́вых же духо́в бу́ря погружа́ет: но утверди́ мя на ка́мени безстра́стия.
И ны́не: Усну́х к сме́рти душе́вней, и во гро́бе лежу́ отча́яния: но да́ждь ми́ ру́ку, и воздви́гни, молю́ся, к покая́нию жи́зни наставля́ющи мя́.
Та́же: Го́споди поми́луй, три́жды. Сла́ва, и ны́не:
Седа́лен, гла́с 3: Же́зл си́лы стяжа́вшии, Кре́ст Сы́на Твоего́, Богоро́дице, те́м низлага́ем враго́в шата́ния, любо́вию Тя́ непреста́нно велича́юще.
ПЕ́СНЬ 7
Ирмо́с: Пре́жде о́бразу злато́му, перси́дскому чти́лищу о́троки не поклони́шася, трие́ пою́ще посреде́ пе́щи: отце́в Бо́же благослове́н еси́.
Кре́постию препоя́ши, Чи́стая, ду́шу мою́ изнемо́гшую грехи́, и вопию́ща Сы́ну Твоему́ спаси́ мя: оте́ц на́ших Бо́же, благослове́н еси́.
Сме́ртнаго часа́ убоя́вся, безсме́ртнаго ра́ди и ве́чнаго муче́ния, Тебе́ припа́даю: спаси́ мя, Отрокови́це, от се́ти ловя́щих, Богороди́тельнице.
Сла́ва: Я́же невмести́маго Бо́га во чре́во вмести́вшая, мно́гими прегреше́нии утесня́емый у́м мо́й, Богоро́дице, свободи́ си́х осужде́ния.
И ны́не: Ро́д челове́ческий Тя́ мо́лит, Богоро́дице: Влады́чице, поми́луй рабы́ Твоя́, ве́рою Сы́ну Твоему́ вопию́щыя: оте́ц на́ших Бо́же, благослове́н еси́.
ПЕ́СНЬ 8
Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Позави́дев блу́дному вои́стинну, и житие́ мое́ все́ сконча́в во гресе́х, ны́не зову́: согреши́х Ти́, сотвори́ мя, Отрокови́це, я́ко еди́наго от нае́мник Сы́на и Зижди́теля Твоего́, да Тя́ сла́влю во вся́ ве́ки.
Напо́лнися зо́л душа́ моя́, и привмене́н бы́х со все́ми в ро́в низходя́щими: но Ты́ мя, Богоро́дице Де́во, изведи́ из я́мы стра́стныя, и от бре́ния тиме́ниа зо́л мои́х.
Сла́ва: Моли́ся Христу́, ро́ждшая Сего́ от святы́х Твои́х чре́сл, Богоро́дице, мно́гих ми́ прегреше́ний да́ти проще́ние, да пою́: вся́ дела́ Госпо́дня Го́спода по́йте, и превозноси́те Его́ во ве́ки.
И ны́не: Егда́ Бо́жиим повеле́нием хо́щет душа́ моя́ от жития́ сего́ отити́, от се́ти ловя́щих исхити́, Пречи́стая, Тебе́ вопию́щих: вся́ дела́ Госпо́дня Го́спода по́йте, и превозноси́те Его́ во ве́ки.
ПЕ́СНЬ 9
Ирмо́с: В зако́не се́ни и писа́ний о́браз ви́дим ве́рнии, вся́к му́жеский по́л ложесна́ разверза́я, свя́т Бо́гу: те́м перворожде́нное Сло́во Отца́ Безнача́льна, Сы́на первородя́щася Ма́терию неискусому́жно, велича́ем.
Ро́д челове́ческий, Всенепоро́чная, Твое́ю непобеди́мою моли́твою ны́не обога́щься, вопие́т де́нь и но́щь: не преста́й всегда́ моля́щися Творцу́ и Сы́ну Твоему́, уще́дрити пою́щыя Тя́.
Стре́лы страсте́й безме́стных ду́шу мою́ уязви́ша бесо́вскими прило́ги, сопроти́вными стрела́ми помышле́ний, всегда́ у́м мо́й смуща́ют: те́мже исцели́ Отрокови́це, неисце́льныя моя́ я́звы.
Отими́, Чи́стая Богоневе́сто, от мене́ борю́щих вра́г ра́ны вско́ре, воста́ния бо те́х, и мно́гаго лука́вства и на́глости ктому́ не терплю́ окая́нный: но потщи́ся изба́вити мя́.
Ты́ неможе́ние ве́си смире́ннаго моего́ телесе́, я́звы души́ моея́, се́рдца моего́ стена́ние, и ума́ моего́ заблужде́ние и пре́лести: те́мже Твои́м милосе́рдием обою́ду да́ждь исцеле́ние.
Та́же, Досто́йно е́сть: И покло́н до земли́. Трисвято́е. По О́тче на́ш: тропа́рь, и про́чее обы́чное, и отпу́ст.
Среда 
В сре́ду у́тра 
по 1-й кафи́сме седа́льны кре́стныя, гла́с 3:
Кре́ст водрузи́ся на земли́, и косну́ся небесе́: не я́ко дре́ву дося́гшу высоту́, но Тебе́ на не́м исполня́ющему вся́ческая: Го́споди, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
На кипари́се, и пе́вке, и ке́дре, возне́слся еси́ а́гнче Бо́жий, да спасе́ши и́же ве́рою покланя́ющыяся во́льному Твоему́ распя́тию, Христе́ Бо́же, сла́ва Тебе́.
Сла́ва, и ны́не, КрестоБогоро́дичен: Же́зл си́лы стяжа́вшии кре́ст сы́на твоего́, Богоро́дице, те́м низлага́ем враго́в шата́ния, любо́вию Тя́ непреста́нно велича́юще.
По 2-м стихосло́вии седа́льны кре́стныя, гла́с 3:
Зауши́выйся за ро́д челове́ческий, и не прогне́вавыйся, свободи́ из истле́ния живо́т на́ш, Го́споди, и спаси́ на́с.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Подо́бен: Красоте́ де́вства:
Неисче́тней вла́сти Твое́й, и во́льному распя́тию, а́нгельская во́инства дивля́хуся зря́ще: ка́ко неви́димый пло́тию ураня́шеся, хотя́ изба́вити от истле́ния челове́чество? Те́мже я́ко Жизнода́вцу вопие́м Ти́: сла́ва, Христе́, благоутро́бию Твоему́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Вооружи́вшеся во всеору́жие Христо́во, и обо́лкшеся во ору́жие ве́ры, ополче́ния вра́жия страда́льчески низложи́сте: усе́рдно бо наде́ждею жи́зни, претерпе́сте вся́ мучи́тельская дре́вле преще́ния же и ра́ны. Те́мже и венцы́ прия́сте, му́ченицы Христо́вы терпеливоду́шнии.
Сла́ва, и ны́не, КрестоБогоро́дичен: Подо́бен:
Неискусобра́чная Чи́стая и Ма́ти Твоя́, Христе́, ви́дящи Тя́ ме́ртва ви́сяща на Кресте́, ма́терски пла́чущи глаго́лаше: что́ Тебе́ воздаде́ евре́йский беззако́нный собо́р и неблагода́рный, и́же мно́гих и вели́ких Твои́х, Сы́не мо́й, даро́в наслади́выйся? Пою́ Твое́ Боже́ственное снизхожде́ние.
По 3-м стихосло́вии, седа́льны кре́стныя, гла́с 3:
Подо́бен: Красоте́ де́вства:
Распя́тие и сме́рть прие́м, живо́т безсме́ртный источи́л еси́ на́м, Христе́ Спа́се, и от тли́ ми́р свободи́л еси́. Те́мже Твоя́ сла́вим, Жизнода́вче Человеколю́бче, стра́сти спаси́тельныя, и́миже вси́ спаса́емся, Честна́го Креста́ Твоего́ ми́р и непобеди́мое ору́жие иму́ще.
Кре́ст претерпе́л еси́ безче́стно, Влады́ко, и́же превы́ше всея́ тва́ри, я́ко да почти́ши мя́ пре́жде лю́те обезче́ствована: копие́м же в ре́бра Твоя́ прободе́н бы́л еси́, Долготерпели́ве, хотя́ изба́вити из истле́ния мя́ созда́ние Твое́. Пою́ Твое́ мно́гое благоутро́бие и бла́гость, Человеколю́бче.
Сла́ва, и ны́не, КрестоБогоро́дичен. Подо́бен:
Воздви́жена Тя́ я́ко ви́де на дре́ве, Влады́ко, неискусобра́чная и пренепоро́чная, Чи́стая Де́ва же и Ма́ти Твоя́, увы́ мне́ взыва́ше, о Сы́не мо́й сладча́йший! Ка́ко Тя́ беззако́ннейший собо́р на дре́ве осуди́, все́х творца́ и Влады́ку: пою́ Твою́ кра́йнюю бла́гость.
Кано́н Честно́му и Животворя́щему Кресту́, [его́же краестро́чие: Боле́зни уста́вил еси́ челове́ком боле́зньми сло́ве. Творе́ние Ио́сифово.] Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во Еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: тому́ еди́ному пои́м, я́ко просла́вися.
Многоболе́зненныя стра́сти уста́вил еси́, Cло́ве, страстьми́ честны́я пло́ти Твоея́, и челове́ки спа́сл еси́, и́хже уязви́ дре́вле сопротивобо́рец, благоче́стно покланя́ющихся недомы́сленному смотре́нию Твоему́.
И́же связа́вый в раи́ ле́стию челове́ка, за́поведи преступле́нием, у́зами свя́зан е́сть нереши́мыми, Го́споди, и́миже воплоща́емь во́лею свя́зан бы́л еси́, разреша́я прегреше́ния на́ша, Человеколю́бче.
Му́ченичен: Бе́дствующую потопле́нием зря́ще страстоте́рпцы тва́рь, де́монов пре́лестьми, ве́рным яви́шася приста́нища благоти́шная, всю́ го́рдаго си́лу струя́ми кро́вными погрузи́вше великоимени́тии.
Му́ченичен: Ли́к му́ченический, ликостоя́нием го́рним све́тло сочета́емь, блиста́ньми всегда́ озаря́ется несозда́ннаго Божества́, и су́щыя на земли́ озаря́ет, того́ чудеса́ ве́рою сла́вящыя.
Богоро́дичен: Превы́шши го́рних яви́лася еси́ чино́в, ро́ждши на земли́ Бо́га сло́ва, Пречи́стая, на́с к небе́сным свои́ми страстьми́, и кресто́м честны́м возве́дшаго бла́гости ра́ди.
И́н кано́н пресвяте́й Богоро́дице, его́же краестро́чие: Тре́тие пе́ние Богоро́дице приношу́.
Ирмо́с то́йже.
Приосене́нную го́ру Тя́ прови́де ду́хом Авваку́м проро́к, молю́, Пречи́стая, осени́ мя стра́стию пробода́ема, и в се́ни сме́ртней от стужа́ющих мя́ страсте́й свободи́тися. [Два́жды.]
Окропле́нием Боже́ственныя струи́ источи́вшияся от Боже́ственнаго ребра́ Сы́на Твоего́, моя́ омы́й серде́чныя я́звы: я́ко да велича́ю Тя́, и по до́лгу сла́влю Присноблаже́нную и Пренепоро́чную.
Равноде́теля ро́ждшему родила́ еси́ сло́ва, обожи́вшаго челове́ческое существо́: но того́ моли́ недоумева́ема и изнемо́гша мя́ вра́жиими кова́рствы, Боже́ственнаго утеше́ния сподо́бити чи́стая.
ПЕ́СНЬ 3
Ирмо́с: И́же от несу́щих вся́ приведы́й, Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Тебе́ естество́м Божества́ безстра́стна, стра́стна бы́вша пло́тию бла́гости ра́ди, дре́вом умертви́л е́сть евре́йский собо́р, на́с обезсме́ртствующа.
На вода́х пове́сивый сло́ве зе́млю, на дре́ве во́лею бы́л еси́ пове́шен, возводя́ мя к небе́сным в зло́бы ро́в па́дшаго.
Му́ченичен: Преиспещре́ни ра́нами, Христо́вы всехва́льнии му́ченицы, Го́сподеви предстоите́ от него́ прие́млюще богате́йшею руко́ю воздая́ния.
Му́ченичен: Ра́достною душе́ю к ра́нам вмеща́хуся му́ченицы, после́днюю зми́еви печа́ль творя́ще, и а́нгельския ли́ки ра́дости исполня́юще.
Богоро́дичен: Воздви́жена зря́щи на Кресте́, Христа́ Неискусобра́чная пла́чущи глаго́лала еси́: заше́л еси́ сла́вы Со́лнце от о́чию Мое́ю, просвеща́яй во тьме́ су́щыя.
И́н Ирмо́с то́йже.
И́же в ми́лости Неизрече́нней, и щедро́тах су́ща Бога́таго, ми́лостива су́щи, Всесвята́я, моли́ е́же уще́дрити на́с озло́бленных.
До́м все́х су́щи Творца́, обита́ти моли́ во мне́ Уте́шителю, бы́вшем верте́пе душетле́нных разбо́йник, Чи́стая Де́во.
Ма́нием вся́ нося́щаго Боже́ственным, во объя́тиих я́ко нося́щи Богоро́дице, при́зри на мя́, и изба́ви мя́ от и́же к страсте́м ра́зума безме́стнаго.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Досажде́ние вои́стинну, и́же че́сти вся́кия превы́шший Влады́ко, претерпе́л еси́ Христе́, по главе́ тро́стию бие́мь: я́ко да преступле́нием мя́ обезче́ствована почти́ши, Человеколю́бче.
Венце́м терно́вым венча́н бы́л еси́ хотя́ долготерпели́ве, я́коже Ца́рь и́стинный, и терноно́сный ча́стный гре́х из ко́рене уста́вил еси́: песносло́влю Твоя́, Спа́се, страда́ния.
Му́ченичен: Не сокруше́ни томле́ньми ра́н пребы́сте му́ченицы, сокруша́юще пре́лесть вра́жию, и нога́ми ва́шими попира́юще, безме́рно хва́лящася, и безу́мием всего́ увяда́ема.
Му́ченичен: Телесы́ тле́нными нетле́ние Боже́ственно стяжа́сте, страстьми́ стра́сть честну́ю безстра́стнаго тве́рдо подража́вше всехва́льнии му́ченицы, безпло́тным все́м счи́сленнии.
Богоро́дичен: Сви́ток Тя́ иногда́ проро́к отрокови́це зря́ше, в не́мже пе́рстом о́тчим написа́ся сло́во воплоща́емо, и пра́отчее рукописа́ние копие́м раздра́, Пречи́стая.
И́н Ирмо́с то́йже.
Я́звы, Христе́, и заколе́ние во́лею я́ко претерпе́л еси́, уя́звленную мою́ ду́шу разбо́йническими де́монов озлобле́ньми, моли́твами исцели́ ро́ждшия Тя́, еди́не Многоми́лостиве.
Те́ло Твое́ю руку́ созда́телю е́смь и творе́ние, зло́бою же змии́ною, Христе́, от сласте́й жите́йских сокруши́хся. Те́мже мя́ возсозида́й ро́ждшия Тя́ Боже́ственными умоле́ньми.
Сло́во О́тчее па́че сло́ва родила́ еси́, разреши́вшее вся́каго безслове́сия челове́ки: Его́же приле́жно моли́, безслове́сными мя́ страстьми́ пленя́ема свободи́ти, Еди́на Присноде́во.
Исцеле́ние на́м из дла́ни то́чиши всегда́, вся́ святы́ни се́нь, вся́ све́та су́щи испо́лнена, вся́ ка́плющи ми́ро благоуха́ния, Пречи́стая Богоневе́сто.
ПЕ́СНЬ 5
Ирмо́с: На земли́ неви́димый яви́лся еси́, и челове́ком во́лею сожи́л еси́ непостижи́мый, и к Тебе́ у́тренююще, воспева́ем Тя́, Человеколю́бче.
Я́коже а́гнец воздви́глся еси́ на дре́во, и отцу́ же́ртва прине́слся еси́ о на́с, Бла́же, и же́ртвы и́дольския уста́вил еси́, Всеси́льне.
Пробо́дся в ре́бра, Живода́вче, копие́м, два́ исто́чника спасе́ния пролива́еши, от Тро́ицы Тя́ Еди́наго возвеща́ющым, де́йства два́ нося́ща.
Му́ченичен: Утвержде́ние кре́пкое, и непоколе́блемый ка́мень, Тя́, Иису́се, кре́пцыи страстоте́рпцы ве́рою обре́тше, я́коже ка́мение честно́е себе́ назда́ша.
Му́ченичен: Си́лою Бо́жиею укрепля́еми ве́рою, всю́ лю́тую си́лу преле́стника побори́ли есте́, страстоте́рпцы му́ченицы, и све́тло венча́стеся.
Му́ченичен: Истле́вшее пре́жде преступле́нием естество́ е́же по на́м, я́ко нетле́нно ро́ждши Христа́, возсоздала́ еси́, Пресвята́я Влады́чице, предста́тельство ду́ш на́ших.
И́н Ирмо́с: Я́ко ви́де Иса́иа обра́зно на престо́ле превознесе́на Бо́га, от а́нгел сла́вы дориноси́ма, о окая́нный, вопия́ше, а́з: прови́дех бо воплоща́ема Бо́га, Све́та невече́рня, и ми́ром влады́чествующа.
Пло́ти моея́ боле́зни, и душе́вную боле́знь претвори́, и ле́ности о́блаки отгони́, Де́во, Све́та о́блаче, и здра́вие, и лю́тых премене́ние да́ждь ми́ прося́щему, и любо́вию Тя́ сла́вящему.
Хода́таицу Тя́ и моли́твенницу, из Тебе́ Ро́ждшемуся ны́не предлага́ю, вся́каго греха́ сы́й испо́лнь Де́во, пору́чница ми́ и жития́ исправле́ние бу́ди, и руковожде́ние к стезя́м Боже́ственнаго Ве́дения.
Освяти́ у́м мо́й, и ду́шу, Де́во, световоди́, и Боже́ственныя Сла́вы прича́стника сотвори́: се́ бо зо́л испо́лнихся, и вся́ким порабоще́н бы́х сласте́м, и оскверне́ну приношу́ со́весть.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й, но простры́й, Влады́ко, высо́кую Твою́ мы́шцу, я́ко Петра́ мя Упра́вителю спаси́.
Зми́й мя́ изведе́ из еде́ма, льсти́вою сне́дию прельсти́вый льсти́вый: Христо́с же на дре́во воздви́гся во́лею, дре́вний мне́ па́ки дае́т вхо́д.
Уязви́ся, и́же на́с уязви́вый, и неисце́лен пребы́сть, уязвле́ным Твои́м ре́бром, благода́телю Го́споди: ве́рнии же исцели́хомся Твои́ми я́звами, и́миже во́лею уязви́лся еси́.
Му́ченичен: Яви́стеся посреде́ огня́, прему́дрии Христо́вы ору́жницы, я́коже а́гнцы испеца́еми, и Бо́гу все́х Царю́ на трапе́зу приноси́ми, и неизрече́нное весе́лие насле́дующе.
Му́ченичен: Подава́ете исцеле́ния ре́ки, от неистощи́мых сокро́вищ почерпа́юще, и страсте́й вре́д страстоте́рпцы изсуша́ете, и напая́ете ве́рных собра́ния.
Богоро́дичен: Умерщвле́ние зря́щи, от Твои́х крове́й Сло́ва вопло́щшагося, Всенепоро́чная, ма́терски восклица́ла еси́: и жи́зни су́ща Вино́внаго возвели́чила еси́, Ма́ти Де́во Влады́чице.
И́н Ирмо́с: И́же в концы́ веко́в доше́дшыя, Человеколю́бче, и треволне́ньми напа́стей поги́бнути бе́дствующыя, вопию́щыя не пре́зри: спаси́, Спа́се, я́коже спа́сл еси́ от зве́ря проро́ка.
Фарисе́а превознесе́нною мы́слию превосходи́х, гордя́ся при́сно, и к про́пастем порева́яся безме́рных согреше́ний, Еди́на Чи́стая, смири́вшагося мя́ лю́те уще́дри. [Два́жды.]
Я́же пречу́дное Зача́тие име́вши и Рожде́ние, Твоя́ ми́лости на мне́ окая́ннем ны́не удиви́: и́бо в беззако́ниих и зача́хся и рожде́йся сласте́м порабоще́н бы́х.
Восклица́ю, пла́чу и рыда́ю, егда́ суди́ще стра́шное воспомина́ю: лука́ва бо дела́ и́мам, неискусому́жная Де́во Ма́ти Бо́жия, в ча́с стра́шный предста́ни ми́.
ПЕ́СНЬ 7
Ирмо́с: Пре́жде о́бразу злато́му, перси́дскому чти́лищу, о́троки не поклони́шася, трие́ пою́ще посреде́ пе́щи: отце́в Бо́же, благослове́н еси́.
Боле́зньми Твои́ми уста́вил еси́ на́шя боле́зни, Человеколю́бче, и ны́не к жи́зни неболе́зненней приве́л еси́ и́же Твои́м честны́м страсте́м покланя́ющыяся благоче́стно, Бо́же все́х.
Егда́ Тя узре́, Христе́, тва́рь распина́ема, изменя́шеся и трепета́ше: земля́ тряса́шеся, распаде́ся же ка́мение, и сокрыва́ше све́т со́лнечное тече́ние.
Му́ченичен: Зако́ном покаря́ющеся Христо́вым, беззако́нных уклони́шася ласка́ний му́ченицы, и зако́нно посреде́ суди́ща страда́льчествующе, сла́вно венчава́хуся.
Му́ченичен: Не опали́стеся огне́м, огня́ тепле́йше произволе́ние стяжа́вше, страстоте́рпцы Госпо́дни венцено́сцы, вопию́ще: Бо́же, благослове́н еси́.
Богоро́дичен: Стоя́ла еси́ зря́щи Христа́ на Кресте́ воздви́жена, Его́же родила́ еси́, Пречи́стая, и вопия́ла еси́: не безча́дну яви́ Мя, ю́же соблю́л еси́ чи́сту и по Рождестве́.
И́н Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́ Бо́же оте́ц на́ших.
От де́л спасе́ния не́сть ми́, Влады́чице, грехи́ бо прилага́ю ко грехо́м, и к зло́бе зло́бу: моли́твою у́бо Твое́ю, Чи́стая, уще́дри, и спаси́ мя. [Два́жды.]
Су́д при две́рех, суди́ще гото́во, угото́вися, смире́нная душе́, и возопи́й: внегда́ суди́ти ти́ Сло́ве, не осуди́ мене́, моли́твами Ро́ждшия Тя́.
Объе́м грехо́вныя плоды́ умертви́хся, и принося́ ду́шу непло́дну, зову́ Ти: плодоно́сну покажи́, я́же плодо́м Твои́м тле́ние потреби́вшая.
ПЕ́СНЬ 8
Ирмо́с: Вавило́нская пе́щь о́троки не опали́, ниже́ Божества́ о́гнь де́ву растли́. Те́м со о́троки ве́рнии возопие́м: благослови́те дела́ Госпо́дня Го́спода.
Тебе́ распе́ншуся, отве́рзеся па́ки ра́й, и обраща́ющееся на ны́ ору́жие плещы́ дае́т, копия́ устыде́вся пробо́дшаго свята́я ре́бра Твоя́, Христе́ многоми́лостиве.
Копие́м Ти́ боре́ц уязви́ся, и паде́ся, пады́й же Ада́м к жи́зни возвраща́ется, вопия́ Тебе́ во́лею закла́вшемуся, Христе́: благословля́яй Тя́ сла́влю, Бо́же мо́й многоми́лостиве.
Му́ченичен: Ми́р просвеща́ется боре́ньми ва́шими, и изря́дствы страда́льцы, и неисче́тными чудесы́ и тьмы́ боле́зней избавля́ется, ве́рою вопия́: благослови́те дела́ Госпо́дня Го́спода.
Му́ченичен: Сме́х зри́тся лежя́ под нога́ми ва́шими святи́и, и́же пре́жде хваля́йся зе́млю потреби́ти и мо́ре: Христо́с же живоно́сною украша́ет десни́цею, неувяда́ющими венцы́, ва́с присносла́внии.
Богоро́дичен: В ле́то породила́ еси́ ле́т вы́шшаго, разреша́ющаго ле́тныя соу́зы, у́зами свои́ми, Пречи́стая, Ада́ма первозда́ннаго, и сосвязу́юща его́ у́зами сла́дкия своея́ любве́.
И́н Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Вся́ я́ко добра́ и бли́жняя все́х Царя́ бы́вшая, Богоро́дице, испо́лни мя́ благи́х де́л, зло́бе спожи́вшаго, и ле́ностно все́ житие́ сконча́вшаго: я́ко да Тя́ сла́влю во вся́ ве́ки.
От ки́това чре́ва я́ко изба́вил еси́ дре́вле проро́ка, Бо́жий Сло́ве, пресла́вно: та́ко изба́ви мою́ ду́шу во глубину́ попо́лзшуюся поги́бели, име́яй, Спа́се, моля́щуюся Тебе́ неискусобра́чно ро́ждшую Тя́ Де́ву.
В кра́сную оде́жду обле́кшагося мя́ богорожде́ния, обре́тше, Богоро́дице, и́же зло́бу соде́ловающии, тоя́ обнажи́ша: но Ты́ мя Боже́ственными оде́ждами уясни́ покая́нием, моли́твами Твои́ми, Де́во.
Та́же, пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Купино́ю и огне́м пропи́саную в Сина́и законополо́жнику Моисе́ю, и Бо́жий во чре́ве неопа́льно заче́ншую о́гнь, всесве́тлую и негаси́мую свещу́, су́щую Богоро́дицу пе́сньми чту́ще велича́ем.
Да обря́щеши дра́хму, ю́же погуби́л еси́, Христе́, вже́г на кресте́ Твою́ пло́ть, Бла́же, и о́бщники сотвори́ши ра́дости, си́лы Твоя́ го́рния, Живода́вче, с ни́миже Тя́ я́ко благоде́теля пою́ще, пе́сньми велича́ем.
Я́ко воздви́гл еси́, Христе́, Твои́ ру́це на кресте́, осла́бленныя мои́ пре́жде ру́це страстьми́ мно́гими, укрепи́л еси́ си́лою Твое́ю, и коле́на к тече́нию Боже́ственному, вои́стинну осла́бленая утверди́л еси́: те́мже Тя́ велича́ем.
Му́ченичен: Сгара́юще пла́менем, безме́рными ра́нами, ро́су Тя́ обрето́ша Христе́ прохлажде́ния, Твои́ тве́рдии и чу́днии страда́льцы. Те́мже ра́дующеся идя́ху путе́м, жела́нием по́честей, пе́сньми Тя́ непреста́нно велича́юще.
Му́ченичен: Мно́жество страда́лец, святы́х ли́к мо́лит Тя́, Христе́, за собо́р люде́й, мно́го преогорчева́ющих: мно́жеством Твоея́, Ще́дре, ми́лости, очи́сти мно́жество беззако́ний на́ших, я́ко Человеколю́бец.
Богоро́дичен: Нося́щее земны́х зра́к, Сия́ние О́тчее Де́во родила́ еси́, Его́же воздви́жена на Кресте́ со́лнце на терпя́щи зре́ти омрача́шеся, и мра́к умаля́шеся идолонеи́стовства: те́мже с Ни́м Тя́ велича́ем.
И́н Ирмо́с: В Зако́не се́ни и Писа́ний о́браз ви́дим ве́рнии: вся́к му́жеский по́л ложесна́ разверза́я, свя́т Бо́гу. Те́м перворожде́нное Сло́во Отца́ Безнача́льна, Сы́на первородя́щася Ма́терию неискусому́жно, велича́ем.
Растле́нна умо́м, растле́нна душе́ю и со́вестию, зло́бою оскверне́на, и на́га вся́ких бла́г явле́нна, Де́во нетле́нная, непоро́чная, не пре́зри мене́, но де́лы благоче́стия украси́.
Испо́лнихся зо́л, испо́лнихся помышле́ний отчужда́ющих мя́ от Тебе́, Человеколю́бца. Сего́ ра́ди и стеню́ и вопию́: ка́ющагося мя́ приими́, и не отри́ни мене́ ро́ждшия Тя́ моли́твами, Благоде́телю многоми́лостиве.
Да изба́влюся Твои́ми, Всенепоро́чная Отрокови́це, моли́твами, от вся́каго гне́ва, страсте́й смертоно́сных, лю́тыя гее́нны и огня́, от челове́ков непра́ведных, от враго́в лука́вых, прибе́гнувый к Твоему́ покро́ву, и призыва́яй Тя́ на по́мощь.
Я́ко Ма́ти Бо́жия, моли́ из Тебе́ ро́ждшагося Го́спода Бо́га и Царя́: е́же изба́витися вся́каго преще́ния, и лука́ваго обы́чая Твоему́ рабу́, Чи́стая, на Тя́ наде́явшемуся из чре́ва Ма́тере моея́, Влады́чице.
Та́же, Досто́йно е́сть: Ектениа́ и про́чее.
На стихо́вне стихи́ры, гла́с 3:
За́вистию сла́дости изгна́н бы́х, паде́нием па́дся лю́тым: но не презре́л еси́, Влады́ко, восприи́м мене́ ра́ди е́же по мне́, распина́ешися, и спаса́еши мя́, в сла́ву вво́диши мя́, Изба́вителю мо́й, сла́ва Тебе́.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Крестоявле́нно Моисе́й на горе́ ру́це просте́р к высоте́, Амали́ка победи́: Ты́ же, Спа́се, дла́ни простры́й на Кресте́ честне́м, объя́л еси́ мя́, спасы́й от рабо́ты вра́жия: и да́л еси́ зна́мение жи́зни, от лу́ка бежа́ти проти́вных мои́х. Сего́ ра́ди сло́ве, покланя́юся Кресту́ Твоему́ честно́му.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Я́ко свети́ла в ми́ре сия́ете и по сме́рти святи́и му́ченицы, по́двиги до́брыми подвиза́вшеся: те́мже иму́ще дерзнове́ние, Христа́ моли́те поми́ловатися душа́м на́шым.
Сла́ва, и ны́не, КрестоБогоро́дичен: Зря́щи Тя́ ви́сяща на дре́ве Всенепоро́чная, Христе́ мо́й Преблаги́й, рыда́ющи вопия́ше ма́терски: сы́не мо́й вселюбе́знейший, ка́ко собо́р беззако́нный на дре́ве Тя́ осуди́?
В сре́ду блаже́нны, гла́с 3: 
Отве́ргша Христе́ за́поведь Твою́ пра́отца Ада́ма из рая́ изгна́л еси́: разбо́йника же, Ще́дре, испове́давша Тя́ на Кресте́, во́нь всели́л еси́ зову́ща: помяни́ мя, Cпа́се, во Ца́рствии Твое́м.
Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Распя́лся еси́ мене́ ра́ди, и прободе́н еси́ Иису́се мо́й в ре́бра, два́ исто́чника источи́вый мне́ спаси́тельная: те́мже спа́сся стра́стию Твое́ю, Христе́, воспева́ю и сла́влю благоутро́бие Твое́: помяни́ мя вопию́ща во Ца́рствии Твое́м.
Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Со беззако́нныма вмени́вся, беззако́ния все́х на́с Иису́се взя́л еси́, и те́рнием венча́вся я́ко Ца́рь все́х, греха́ те́рние пра́отца из ко́рене Христе́, изсека́еши: те́мже ве́рою Твою́ стра́сть ны́не сла́вим.
Ра́дуйтеся и весели́теся, я́ко мзда́ ва́ша мно́га на небесе́х.
И́же страда́ния Христо́ва подража́вше до́блии страда́льцы, всесла́внии му́ченицы, и вра́жию пре́лесть низложи́вше си́лою Боже́ственною, небе́сную сла́ву получи́сте, о все́х на́с святи́и моля́щеся.
Сла́ва: Триипоста́сная Еди́нице, и Неразде́льная Тро́ице вседе́тельная, существо́ еди́но, и си́ла, певцы́ Твоя́ покры́й от вся́каго вре́да вра́жия, и Ца́рствия Твоего́ сподо́би, е́же получи́ша, и́же до́бре пожи́вшии.
И ны́не: Зря́щи на Кресте́, Его́же от крове́й чи́стых воплоти́ла еси́, пла́чущи взыва́ла еси́, Богороди́тельнице Отрокови́це: что́ сия́, Ча́до, со́нм лука́вый воздаде́ Тебе́, умертви́вый Тя́, Живота́ ве́рных все́х и воскресе́ние?
В сре́ду ве́чера 
на Го́споди, воззва́х, стихи́ры святы́м апо́столом, гла́с 3
Подо́бен: Ве́лия му́ченик:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Моли́твами честны́х и Боже́ственных апо́стол Твои́х, Человеколю́бче Ще́дрый, Еди́не Ми́лостиве, смире́ние Твое́ пода́ждь рабо́м Твои́м, и спаси́ от бе́д воспева́ющих Тя́, и ве́рою покланя́ющихся.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Егда́ на престо́лех обоюна́десятих ся́дете со все́х Судие́ю, суди́ти вся́кой тва́ри: не осужде́на мя́ покажи́те, и тьмы́ и вся́каго томле́ния изба́вите благода́тели мои́, Боже́ственнии апо́столи.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
От стре́л нечести́ваго изба́вите мя́, я́ко Бо́жии самови́дцы, угаша́юще его́ кова́рства: и ороси́те мя́ духо́вною росо́ю, ва́с молю́ му́дрии благода́тели мои́, Боже́ственнии апо́столи.
Та́же в мине́и стихи́ры свято́му. А́ще не́сть мине́и, и́ны стихи́ры свято́му и вели́кому чудотво́рцу Никола́ю: гла́с и подо́бен то́йже.
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Уя́звен бы́х окая́нный змии́ным угрызе́нием, и лежу́ пове́ржен ме́ртв без дыха́ния: бо́дренною Твое́ю мольбо́ю возста́ви мя́ вско́ре, всеблаже́нне святи́телю, да сла́влю Твою́ скоропослушли́вую благода́ть.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Ума́ моего́ помрачи́вшася злы́ми помышле́ньми, и лежа́ща предви́дя, ника́коже престае́т ловле́ньми на мя́ льстивому́дрый: но я́ко Бо́г уще́дри и спаси́ мя, Никола́а моли́твами.
Сти́х: Я́ко утверди́ся ми́лость Его́ на на́с и и́стина Госпо́дня пребыва́ет во ве́к.
Вели́кое спасе́ние все́м на́м яви́лся еси́, Нико́лае преблаже́нне: избавля́еши бо вся́ческих бе́д и напа́стей рабы́ Твоя́, и искуше́ний и неду́гов и обстоя́ния, и враго́в неви́димых.
Сла́ва, и ны́не, Богоро́дичен: Ве́лия чуде́с Твои́х, Чи́стая, си́ла: избавля́еши бо от бе́д, и спаса́еши от сме́рти, и восхища́еши от напа́стей ненача́емых, и ско́рби разреша́еши, и согреше́ния челове́ков оте́млеши.
Та́же, Све́те ти́хий: Проки́мен дне́.
На стихо́вне стихи́ры апо́стольския, гла́с 3:
Во всю́ зе́млю изы́де веща́ние ва́ше, святи́и апо́столи, и́дольскую пре́лесть разруши́сте, Богоразу́мие пропове́давше: се́ до́брый по́двиг ва́ш е́сть блаже́ннии. Сего́ ра́ди пое́м, и славосло́вим па́мяти ва́шя.
Сти́х: К Тебе́ возведо́х о́чи мои́, живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Живоно́снаго виногра́да су́ще ло́зие, сла́внии апо́столи, пло́д благоче́стия са́ми ся Бо́гу принесо́сте. Те́мже дерзнове́ние иму́ще к Нему́, проси́те дарова́ти ми́р, и ве́лию ми́лость душа́м на́шым.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Му́ченицы Твои́, Го́споди, ве́рою утве́рждшеся, и наде́ждею укре́пльшеся, любо́вию Креста́ Твоего́ душе́вно соедини́вшеся, вра́жие мучи́тельство разруши́ша: и улучи́вше венцы́, со Безпло́тными мо́лятся о душа́х на́ших.
Сла́ва, и ны́не, Богоро́дичен: Вельми́ согреша́юща мя́, Отрокови́це, исхити́ вели́кою Твое́ю моли́твою пла́мене ну́жднаго: и испра́ви, Чи́стая, Твои́ми мольба́ми, ко спаси́тельным стезя́м наставля́ющи мя́, Ма́терними Твои́ми моли́твами.
В сре́ду на повече́рии 
кано́н моле́бный к пресвяте́й Богоро́дице, гла́с 3.
ПЕ́СНЬ 1
Ирмо́с: Во́ды дре́вле ма́нием Боже́ственным во еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Стена́ние ми́ у́бо пода́ждь, Богоро́дице, сокруше́нное, и сле́зу душе́вную, я́ко да мои́х мно́гих прегреше́ний пла́чуся, и со́вести неисправле́ния, Отрокови́це, и умолю́ милосе́рдие Твое́.
По́мыслы пополза́яся, и впа́дая в бе́здну поги́бели, Твое́, Де́во, ны́не молю́ заступле́ние: утверди́ непоколеби́мо неможе́ние ума́ моего́ на ка́мени тве́рдем Бо́жиих за́поведей.
Сла́ва: Смоко́вницу ношу́ безпло́дия, и бою́ся посече́ния и при́, да не во о́гнь по́слет мя́ Зижди́тель мо́й Бо́г. Влады́чице, предвари́вши, покая́ния мя́ де́лы плодоно́сна сотвори́, да сла́влю Тя́.
И ны́не: Я́ко непоро́чен Хра́м Царе́в, страстьми́ безме́стными оскве́рншееся се́рдце мое́, молю́ся, очи́сти, Пречи́стая, целому́дрием же и чи́стым житие́м, и де́лы обогати́, Богоблагода́тная.
ПЕ́СНЬ 3
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
Борю́щии и оскорбля́ющии мя́ мно́зи су́ть, и не́сть осла́бы обрести́ избавле́ния от обыше́дших мя́: но не пре́зри Чи́стая моле́ния моего́.
Отягче́н мно́жеством злы́х, и мно́гими прегреше́нии мои́ми, к высоте́ небе́сней воззре́ти не могу́: но Ты́ оставле́ние ми́ пода́ждь, Пречи́стая.
Сла́ва: Расто́ргнути смире́нную мою́ ду́шу зми́й лука́вый по вся́ дни́ покуша́ется: но сему́ сокруши́, Богоро́дице, душетле́нныя зу́бы.
И ны́не: Изба́ви мя́, Богоро́дице, вся́кия одержа́щия беды́, и грехо́вныя бу́ри раба́ Твоего́: и к спаси́тельному мя́ приста́нищу напра́ви Твои́ми моли́твами.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Трепе́щу помышля́я грехо́в мои́х пучи́ну, и сопроти́вных помышле́ний лю́тое и вели́кое волне́ние: но Ты́ окорми́, и к тишине́ напра́ви мя́, Пречи́стая.
Недове́дение тя́жкое ду́шу мою́ ны́не пости́же, неразу́мие и забве́ние злы́х, я́же в житии́ соде́ях: но Ты́ у́бо, Пречи́стая, на покая́ние соде́янных мно́ю наведи́ мя.
Сла́ва: О́гнь страсте́й сле́зными струя́ми угаси́, и удавля́ющее мо́й у́м жите́йское треволне́ние, и те́рние попали́ огне́м Ду́ха, Богороди́тельнице: Ты́ бо покро́в ми́ еси́ и похвала́.
И ны́не: Молво́ю напа́стей и треволне́ний ве́сь потопля́емь е́смь лука́выми по́мыслы, и во глубину́ отча́яния при́сно низвлеко́мь, вопию́ Ти: Влады́чице, спаси́ мя раба́ Твоего́.
ПЕ́СНЬ 5
Ирмо́с: Я́ко ви́де Иса́иа обра́зно на престо́ле превознесе́на Бо́га, от а́нгел сла́вы дориноси́ма, о окая́нный, вопия́ше, а́з: прови́дех бо воплоща́ема Бо́га, Све́та невече́рня, и ми́ром влады́чествующа.
Души́ моея́ боле́зни, и пло́ти неможе́ние ве́си Влады́чице, и ума́ моего́ гни́лость и непостоя́тельное. Те́мже сподо́би мя́ ми́лости и благода́ти Твоея́, да Тя́ сла́влю спаса́емь кро́вом Твои́м.
Не затвори́ ми милосе́рдия щедро́т Твои́х, Влады́чице Всенепоро́чная: но во умиле́нии приходя́щему к Тебе́ пода́ждь Твоя́ ми́лости, и лю́тых премене́ние и проще́ние, я́ко да благода́рно пою́ вели́чия Твоя́.
Сла́ва: Умно́жишася, Де́во, ненави́дящии мя́ всу́е, и оскорбля́ющии ны́не, па́че вла́с главы́ моея́, Чи́стая, и́щуще расто́ргнути, и сне́дь сотвори́ти себе́: си́х у́бо студа́ испо́лнши возврати́.
И ны́не: Я́же ми́рови ми́р, и спасе́ние все́м пода́вшая, я́ко Боже́ственный Ми́р поро́ждши, Де́во, бра́нь страсте́й души́ моея́ и те́ла, Чи́стая, умири́ стра́хом и любо́вию Спа́са Христа́.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя Упра́вителю спаси́.
В де́ле и сло́ве и дея́нии, не́сть зле́ пожи́вша на земли́, я́коже а́з: те́мже Твоего́ прошу́, Влады́чице, человеколю́бия, улучи́ти ми́лости.
Дея́ния злы́х прегреше́ний, печа́ли ражда́ют все́м те́мже го́рькими напа́стьми одержи́ми есмы́ ны́не: помози́ на́м, Я́же Еди́на христиа́ном спасе́ние.
Сла́ва: И ражда́еши, и чиста́ по Рождестве́ яви́лася еси́, Богоро́дице Де́во. Те́мже моли́ Твое́ рождество́ при́сно, да изба́вимся от вся́каго вре́да вра́жия Твои́ раби́.
И ны́не: Моли́твами Пречи́стыя Ма́тере Твоея́, и все́х проро́к и му́ченик, и свяще́нных учени́к, Сло́ве Бо́жий, пода́ждь на́м ми́р, и очище́ние прегреше́ний.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 3:
Все́ житие́ мое́ в ле́ности мно́зе преидо́х, Пречи́стая, и ны́не прибли́жихся ко исхо́ду моего́ вре́мене, и устраши́хся от враго́в мои́х, да не расто́ргнут ду́шу мою́, Всенепоро́чная, и в поги́бели мя́ глубину́ отпу́стят: но уще́дри раба́ Твоего́, Де́во, и изба́ви мя́ си́х озлобле́ния.
ПЕ́СНЬ 7
Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́, благослове́н еси́, взыва́ющыя, Бо́же оте́ц на́ших.
Тебе́, Ма́терь Бо́жию Чи́стую и Непоро́чную, оскверне́нный те́лом и душе́ю, и окаля́нный дея́ньми нечи́стыми, молю́, Влады́чице, наде́яся на ми́лость Твою́ уще́дри мя́, Пречи́стая.
Прегреше́ний мои́х мно́жество, и злы́х испыта́ние, недоуме́нием мя́ препира́ет зело́, и во отча́яния влече́т мя́ глубину́: но Ты́, Пречи́стая Влады́чице, спаси́ мя погиба́ющаго, и лю́те потопля́ема.
Сла́ва: Мно́жеством щедро́т Твоея́ бла́гости, грехо́в на́ших мно́жество пре́зри, Бла́же, и благопреме́нен бу́ди немо́лчно зову́щым: благослове́н еси́, Го́споди, Бо́же оте́ц на́ших.
И ны́не: От бре́ния страсте́й, и глубины́ скорбе́й, и напа́стей жите́йских, привлецы́ на́с к безстра́стию, Чи́стая, и ра́достному весе́лию, Благослове́нная, зову́щих: Ты́ еси́ Еди́на Богоблагода́тная.
ПЕ́СНЬ 8
Ирмо́с: Веще́ственнаго огня́ пла́мень невеще́ственным увяди́ша, Богозри́мии о́троцы, и поя́ху: благослови́те вся́ дела́ Госпо́дня Го́спода.
Сласте́й го́ресть чу́вства вся́ теле́сная проше́дши, ду́шу мою́ безме́стно окаля́ет, и в сме́рть влече́т: Влады́чице ми́ра, бу́ди ми́ спасе́ние.
На Тя́ ду́шу, и се́рдце, и те́ло возложи́х: не и́мам бо ины́я наде́жды ра́зве Тебе́, Влады́чице, е́юже получу́ ми́лости. Те́мже ми́ пода́ждь бога́тую Твою́ ми́лость и благода́ть.
Сла́ва: Зми́й мя́ я́дом приползну́в, плотско́ю сла́стию окая́нную ду́шу мою́ лю́те умори́: но оживи́ сию́ сопроти́вными лечба́ми, Чи́стая, Твои́ми моли́твами.
И ны́не: Я́же Бо́га и Спа́са ро́ждшая, Миронача́льника, Того́ моли́, ми́р ми́рови посла́ти вско́ре, я́ко да в ми́ре Того́ славосло́вим.
ПЕ́СНЬ 9
Ирмо́с: Тебе́ Неопали́мую Купину́, и Святу́ю Де́ву, Ма́терь Све́та, и Богоро́дицу, наде́жду все́х на́с велича́ем.
Скве́рну стра́стных помышле́ний моего́ ума́ очи́сти, Чи́стая, в безстра́стия ри́зу све́тлую одева́ющи мя́.
Отве́рзи ми́, Де́во, Боже́ственныя вхо́ды покая́ния, вхо́ды страсте́й и сласте́й мои́х загражда́ющи, и возбраня́ющи си́лою Твое́ю.
Сла́ва: Услы́ши гла́с стена́ния моего́, и гла́с пла́ча моего́, и пода́ждь очище́ние и спасе́ние окая́нней мое́й души́, Де́во Всенепоро́чная.
И ны́не: Ви́де Дании́л проро́к Твое́ Рождество́, Де́во, ви́де ресноти́вно вои́стинну, и́же на престо́ле ви́де, Его́же де́ньми Ве́тхаго возгласи́.
Та́же, Досто́йно е́сть: И покло́н. Трисвято́е, и по О́тче на́ш: тропари́, и про́чее обы́чное, и отпу́ст.
Четверг 
В четверто́к у́тра 
по 1-м стихосло́вии седа́лен, гла́с 3:
Прииди́те вси́, апо́столы, восхва́лим я́ко ко́рмчыя: и́дольскую бо пре́лесть упраздни́ша, и к све́ту жи́зни возведо́ша, и в Тро́ицу ве́ровати научи́ша. Те́мже дне́сь па́мять и́х честну́ю соверша́юще, ве́рнии, сла́вим Христа́ Бо́га на́шего.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Апо́стол Твои́х па́мять уясни́л еси́, Го́споди, я́ко Всеси́лен, я́ко укрепи́л еси́ и́х, страсте́м Твои́м подо́битися, и победи́ша му́жески вра́жию си́лу. Те́мже и прия́ша исцеле́ний благода́ти: те́х моли́твами, Человеколю́бче, ми́р пода́ждь лю́дем Твои́м.
Сла́ва, и ны́не, Богоро́дичен: Непостижи́маго и неопи́саннаго, единосу́щнаго безнача́льному Oтцу́, во чре́во Твое́ та́йно вмести́ла еси́, Богоро́дице. Еди́но и несме́сно от Тро́ицы Божество́ разуме́хом, Рождество́ Твое́ в ми́ре сла́вяще. Те́мже и благода́рно вопие́м Ти́: ра́дуйся, Обра́дованная.
По 2-м стихосло́вии седа́льны, гла́с 3:
Всю́ напои́ша зе́млю струя́ми апо́столи, Бо́жия сло́ва, и возрасте́ кла́с ве́ры, и концы́ вселе́нныя напо́лни: пле́велы бо вся́ посеко́ша. те́мже все́х Христу́ Бо́гу приведо́ша, креща́юще те́х в Тро́ицу несозда́нную.
Сти́х: Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь.
И па́ки глаго́лем то́йже седа́лен.
Сти́х: Ди́вен Бо́г во святы́х Свои́х, Бо́г Изра́илев.
Страстоте́рпцы святи́и, моли́те ми́лостиваго Бо́га, да прегреше́ний оставле́ние пода́ст душа́м на́шым.
Сла́ва, и ны́не, Богоро́дичен: Проро́цы пропове́даша, апо́столи научи́ша, му́ченицы испове́даша, и мы́ ве́ровахом Богоро́дицу Тя́ вои́стинну су́щую: те́мже и велича́ем Рождество́ Твое́, Пречи́стая.
По 3-м стихосло́вии седа́льны, гла́с 3:
Апо́столы Твоя́, Христе́, в концы́ земны́я посла́л еси́, я́ко милосе́рд, я́ко изъощре́ныя си́льне стре́лы, закала́ющя вся́кое нече́стие и злосу́етствие, и насажда́ющя спаси́тельная уче́ния: те́х мольба́ми, Ще́дре, ми́р пода́ждь душа́м на́шым.
Тебе́ пропове́дника и́стины, и пресве́тлаго свети́льника ми́ру, хва́ляще воспева́ем, Нико́лае, и вопие́м ве́рою моля́щеся: я́коже непови́нныя от сме́рти исхи́тил еси́: та́ко свя́те, и на́с от бе́д и скорбе́й и вся́каго изба́ви лю́таго озлобле́ния.
Сла́ва, и ны́не, Богоро́дичен: Умертви́вшуюся ду́шу мою́ согреше́ньми мно́гими, всенепоро́чная Влады́чице: оживи́, я́ко дерзнове́ние ма́тернее к Сы́ну Твоему́ иму́щи: Ты́ бо еди́на родила́ еси́ па́че ума́ и смы́сла Сло́во собезнача́льное Отцу́ и Ду́ху, живо́т и нетле́ние ми́ру да́рующа при́сно, и ве́лию ми́лость.
Кано́н святы́м сла́вным и всехва́льным апо́столом. Творе́ние Феофа́ново. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре изра́ильтеским лю́дем: Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Церко́вныя столпы́, основа́ния ве́ры, благоче́стная утвержде́ния, и ве́рныя вся́ утвержда́ющая, прииди́те ублажи́м свяще́нныя апо́столы, я́ко да мольба́ми и́х спасе́мся. [Два́жды.]
Са́м себе́ пре́жде суда́ блу́дный убоя́вся осужда́ю, зла́я бо дела́ безчи́сленная стяжа́х. Те́мже молю́ся Ти́, пра́ведный Судие́: отча́яннаго мя́ спаси́ Боже́ственными мольба́ми апо́стол Твои́х.
Непревра́тнии столпы́ благоче́стия, прельще́нием мя́ вра́жиим препя́таго, и на земли́ лежа́щаго и бе́дствующаго, и недоумева́ющагося испра́вите, я́ко да обря́щу оставле́ние, о ни́хже согреши́х.
Богоро́дичен: Со святы́ми проро́ки, со апо́столы, и му́ченики, из Тебе́ вопло́щшагося Го́спода, приле́жно, Чи́стая, моли́, я́ко да плотски́я на́шя вся́ стра́сти умертви́т, и живо́т ве́чный на́м да́рует.
Други́й кано́н, свято́му и вели́кому чудотво́рцу Никола́ю. Творе́ние Ио́сифово. Гла́с 3.
ПЕ́СНЬ 1
Ирмо́с: Пои́м Го́сподеви, сотво́ршему ди́вная чудеса́ в Чермне́м мо́ри: по́нтом бо покры́ проти́вныя, и спасе́ Изра́иля. Тому́ еди́ному пои́м, я́ко просла́вися.
Пресве́тлаго свети́льника неугаси́маго, на земли́ су́щаго столпа́, и к приста́нищу Боже́ственному призыва́юща, и́же волна́ми жите́йскими при́сно потопля́емии, Никола́а вси́ почти́м, и любо́вию ублажи́м.
Си́лою Бо́жиею всеблаже́нне укрепля́емь, ре́вность благоче́стия по ра́зуму стяжа́л еси́: те́мже хотя́щыя непра́ведно умре́ти изба́вил еси́. Сего́ ра́ди тя́ мо́лим: вся́каго непра́веднаго озлобле́ния изба́ви на́с, Нико́лае.
Моле́ния Го́сподеви, о́тче, неоску́дно приноси́ ты́: я́ко да грехо́в и пла́мене муче́ния ве́чнующаго, и напа́стей, и скорбе́й изба́вит на́с, я́ко еди́н Благи́й.
Богоро́дичен: Ковче́г Боже́ственный и́же вмести́вший Законода́вца на́ша беззако́ния вся́ оте́млющаго, ра́ди милосе́рдия Боже́ственнаго несказа́нныя пучи́ны, Мари́ю Пречи́стую согла́сно воспои́м.
ПЕ́СНЬ 3
Ирмо́с: И́же от не су́щих вся́ приведы́й, сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
И́же ми́ра концы́ уче́ния Боже́ственнаго испо́лнивше, ду́шу мою́ испо́лните доброде́тельных дея́ний, и помышле́ний благи́х, Христо́вы самови́дцы. [Два́жды.]
От собла́зн мно́гих лука́ваго, и от вся́кия ско́рби, и от вся́кия тесноты́, от вся́каго обстоя́ния, ученицы́ Христо́вы изба́вите мя́.
Увы́, душе́ моя́, окая́нная и смире́нная, ча́сто согреша́ющи, и Бо́га прогне́вающи, ка́ко испро́сиши проще́ние злы́х, и́хже не престае́ши творя́щи?
Богоро́дичен: Боже́ственная ле́ствице, ю́же ви́де Иа́ков, по не́йже сни́де Бо́г, вознося́ на́с, приле́жно моли́ со апо́столы, уще́дрити на́с.
И́н Ирмо́с: Непло́дная душе́ и безча́дная, стяжи́ пло́д благосла́вный, веселя́щися возопи́й: утверди́хся Тобо́ю Бо́же, не́сть свя́т, не́сть пра́веден, па́че Тебе́, Го́споди.
Изощре́н ме́чь духо́вный яви́лся еси́ му́дре: лука́выя пле́велы ерети́чествующих посеца́я, и доброде́телей стези́ спаси́тельныя ве́рным углажда́я, о́тче Нико́лае.
Тебе́ исто́чнику источа́ющу исцеле́ний пото́ки, мо́лимся, свя́те: скве́рны страсте́й все́х на́с моли́твами твои́ми омы́й, бе́д и скорбе́й избавля́я.
Кре́пкими твои́ми моли́твами низлага́я врага́, и ны́не на́нь укрепи́ немощству́ющая помышле́ния на́шя стра́стными прило́ги, призыва́нием святы́х твои́х моли́тв, о́тче Нико́лае.
Богоро́дичен: Ум разуме́ти не мо́жет, е́же па́че ума́ рожде́ние, чуде́снаго Рождества́ Твоего́, Богороди́тельнице всенепоро́чная, те́мже молю́ Тя: у́м мо́й облагодати́ при́сно сла́вити Тя́.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди: Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Я́коже мо́лнии, и я́ко лучы́ незаходи́маго со́лнца, апо́столы простира́я сло́ве, в мирски́я концы́, все́х просвети́в, и безбо́жия мра́к отгна́л еси́. [Два́жды.]
Мо́ре лю́таго греха́ сло́ве обурева́ет мя́, и волне́ния безчи́нных помышле́ний смире́нную ду́шу мою́ смуща́ют: окорми́телю Го́споди, ученик Твои́х мольба́ми спаси́ мя.
Ужаса́юся помышля́я стра́шное Твое́, Влады́ко, прише́ствие: и́мам бо пре́жде суда́, мою́ осужда́ющую мя́ вну́трь со́весть, и пре́жде му́чащия му́ки, нечу́вствие мое́.
Богоро́дичен: Сло́ве Бо́жий, И́же рожде́йся от Де́вы Богоотрокови́цы Тоя́ хода́тайствы свяще́нными, и прему́дрых апо́стол Твои́х, Спа́се, вся́каго обстоя́ния и вся́кия ну́жды изба́ви ду́шы на́шя.
И́н Ирмо́с: Приосене́нную го́ру Авваку́м прозря́ше пречи́стую Твою́ утро́бу, Чи́стая. Те́м взыва́ше: от ю́га прии́дет Бо́г, и Святы́й от горы́ приосене́нныя ча́щи.
К Бо́гу хода́тая вся́к ве́рный всегда́, Нико́лае, предлага́ет тя́. Те́мже тя́ мо́лим, от напа́стей лю́тых, и паде́ний грехо́вных на́с изба́ви, О́тче.
Во́ду жи́ву в се́рдцы имы́й благода́ть Госпо́дню, ороша́еши при́сно му́дре, зно́ем скорбе́й, и сухото́ю грехо́в бе́дствующих, окая́нне поги́бнути иму́щих, всеблаже́нне.
И́же изба́вил еси́ иногда́ ведо́мыя на сме́рть непра́ведно, всеблаже́нне: ны́не и на́с спаса́й от челове́к тлетво́рных стуже́ния, и от вся́кия бесо́вския ле́сти.
Богоро́дичен: Вопло́щшеся Сло́во премно́жеством благоутро́бия неизрече́нно родила́ еси́: того́ моли́, Пречи́стая, плотски́я стра́сти и скве́рны все́х изба́вити, и все́х ну́ждных жития́.
ПЕ́СНЬ 5
Ирмо́с: На земли́ неви́димый яви́лся еси́, и челове́ком во́лею сожи́л еси́, Непостижи́мый: и к Тебе́ у́тренююще, воспева́ем Тя́, Человеколю́бче.
На земли́ вопло́щься, соде́лал еси́ ученики́, небеса́ веща́юща, Христе́, сла́ву Твою́: те́х ра́ди у́бо, Го́споди, ду́шы на́шя поми́луй. [Два́жды.]
От страсте́й и от вся́кия ну́жды, от лю́таго обстоя́ния, сло́ве изба́ви рабы́ Твоя́, апо́стол Твои́х благоприя́тными моли́твами.
Увы́ мне́, душе́ всестра́стная, ка́ко хо́щеши Стра́шному Суду́ предста́ти безпло́дна су́щи; потщи́ся, пока́йся, доброде́телей плоды́ возраща́ющи.
Богоро́дичен: И́же на земли́ я́вльшагося неизрече́нно с пло́тию, от чи́стых крове́й Твои́х, Чи́стая, моли́ я́ко Сы́на Твоего́ всегда́, очище́ние на́м дарова́ти.
И́н Ирмо́с: Све́том Твои́м невече́рним, Христе́, озари́, Бо́же, смире́нную мою́ ду́шу, и наста́ви на стра́х Тво́й, зане́ све́т повеле́ния Твоя́.
Све́ту чи́стому предстоя́, и отту́ду при́сно исходя́щими заря́ми просвеща́емь, о́тче, испроси́ все́м очище́ние и ми́р.
Мене́ па́че все́х челове́к Тебе́ прогне́вавша умо́м неразу́мным, Преблаги́й уще́дри, Никола́а те́плыми моли́твами.
Во уны́нии ижди́вша мою жи́знь, молю́ся ти́, о́тче Нико́лае, воздви́гни к покая́нию мы́сль мою́ оскверне́ную.
Богоро́дичен: Я́ко еди́на А́нгелов ра́дость Богора́дованная, ра́дости испо́лни мою́ мы́сль се́тующую, и ле́ностию погружа́емую.
ПЕ́СНЬ 6
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя, Упра́вителю, спаси́.
Бе́здну прему́дрости духо́вныя источи́вше, апо́стольское сосло́вие, мирска́го изсуши́ мудрова́ния тече́ние, и напо́й благочести́вых собра́ния. [Два́жды.]
Воздохни́ и прослези́ся, смире́нная душе́ моя́, и возопи́й ко Го́споду, глаго́лющи: согреши́х Ти́, Влады́ко, очи́сти мя́, Благоутро́бне, мольба́ми прему́дрых апо́стол Твои́х.
Потеко́ша пото́цы страсте́й, и потопи́ша мою́ душе́вную хра́мину: ре́ки духо́вныя бы́вше апо́столи, сокруше́ннаго мя́ к животу́ обнови́те.
Богоро́дичен: Собо́р Тя́ апо́столов, Христе́, мо́лит с ро́ждшею Тя́: очище́ние низпосла́ти и ми́р рабо́м Твои́м, я́ко Человеколю́бец и Бо́г благопремени́тель.
И́н Ирмо́с: Глубина́ страсте́й воста́ на мя́, и бу́ря проти́вных ве́тров: но предвари́в мя́ Ты́ спаси́, Спа́се, и изба́ви от тли́, я́ко спа́сл еси́ от зве́ря проро́ка.
Умертви́в воздержа́нием у́ды, стяжа́л еси́ жи́знь нестаре́емую: Е́йже и на́с о́бщники твои́ми моли́твами соде́лай му́дре, избежа́нием зла́го греха́.
Ве́трилом свяще́нных твои́х моли́тв, пучи́ну напа́стей многообра́зных, и грехо́вныя глубины́ изба́ви на́с, ко приста́нищу же живота́ приводя́, му́дре святи́телю.
Украси́в мирлики́йский престо́л, яви́лся еси́ красота́ первосвяще́нником: но моли́твами твои́ми от мирски́х напа́стей спаса́й ны́ невреди́мы, святи́телю.
Богоро́дичен: Всели́вшееся во утро́бу Твою́ Сло́во, Ма́ти чи́стая, дре́вле в челове́цех всели́вшуюся от преступле́ния тлю́, я́ко Бо́г еди́н, вне́ изгна́л е́сть, за милосе́рдие ми́лости.
ПЕ́СНЬ 7
Ирмо́с: Пре́жде о́бразу злато́му, перси́дскому чти́лищу, о́троки не поклони́шася, трие́ пою́ще посреде́ пе́щи: отце́в Бо́же благослове́н еси́.
И́же све́т ми́ру Христо́с, све́т ва́с показа́, светоно́снии апо́столи, разгоня́ющих тьму́ прельще́ния, и просвеща́ющих ве́рных мы́сли. [Два́жды.]
Я́же на на́с вра́жия се́ти сокруши́те, богогла́снии апо́столи, и стези́ на́м покая́ния угла́дите, к ва́м прибега́ющым.
Объюроде́вшую ду́шу мою́ плотски́ми страстьми́ со́ль Боже́ственная су́ще богоглаго́ливии Госпо́дни апо́столи, очи́стите ве́рно оживля́юще.
Богоро́дичен: Добро́то Иа́ковля, до́брыми мя́ зра́ки просвети́, молю́ся, моля́щися ны́не со апо́столы, ро́ждшемуся от Твои́х чи́стых крове́й.
И́н Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́ Бо́же оте́ц на́ших.
Губя́щаго дре́вле Госпо́дни лю́ди, безу́мнаго А́риа удави́л еси́ жи́лами слове́с твои́х, я́ко па́стырь нача́льный и́стинен, о́тче Нико́лае.
Свя́то преше́д пресвято́е житие́ твое́, со святы́ми живе́ши, о́тче Нико́лае, свяще́ние посыла́я и просвеще́ние благоче́стно тя́ блажа́щым.
Я́ко гото́ва тя́ изба́вителя, я́ко те́пла засту́пника призыва́ем при́сно, о́тче Нико́лае, от страсте́й на́с изба́ви и неча́емых напа́стей, находя́щих на ны́.
Богоро́дичен: Мене́ небреже́нием ду́шу омрачи́вшаго, просвети́ Чи́стая, Я́же Све́т ро́ждшая, се́рдца моего́ возжиза́ющи свети́льник, я́ко да усе́рдием благи́м сла́влю Тя́.
ПЕ́СНЬ 8
Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Уязви́хся страсте́й ору́жием, и острупи́х се́рдце безу́мием, зло́бы соде́телем: апо́столи сла́внии исцели́те мя́ всего́ недоуме́ющася, ду́ш и теле́с вра́чеве су́ще. [Два́жды.]
Во всю́ зе́млю пропове́дников веща́ние изы́де Боже́ственное, уча́щее правосла́вно о еди́нственном существе́, еди́но естество́ почита́ти Святы́я Тро́ицы, и еди́но вои́стинну госпо́дьство, и еди́но Ца́рство во вся́ ве́ки.
Мене́ многосогреши́вшаго, и долготерпе́ние твое́ Боже́ственное ижди́вшаго. В пребыва́нии прегреше́ний, возврати́, Влады́ко, ве́дый мою́ не́мощь сло́ве, и ле́ность, и злому́дрие.
Богоро́дичен: Боже́ственная клеще́, я́же Боже́ственнаго у́гля неизрече́нно прие́мши, Богоро́дице, страсте́й мои́х разжже́нное у́глие угаси́, Пречи́стая, росо́ю Твои́х моли́тв, и всесла́вных и Боже́ственных апо́стол.
И́н Ирмо́с: А́нгельми немо́лчно в вы́шних сла́вимаго Бо́га, небеса́ небе́с, земля́, и го́ры, и хо́лми, и глубина́, и ве́сь ро́д челове́ческий, пе́сньми Того́ я́ко Созда́теля, и Изба́вителя благослови́те, и превозноси́те во вся́ ве́ки.
Зе́млю кро́тких насле́довал еси́, кро́ток преподо́бне бы́в. Те́мже молю́ся ти́ ве́рно: укроти́ моли́твами твои́ми, подвиза́ющаяся на мя́ при́сно лука́ваго треволне́ния.
Я́коже изба́вил еси́ воево́ды, и́же непра́ведно умре́ти хотя́щыя: та́ко от челове́к лука́вых озлобле́ния на́с изба́ви, и от вся́каго бесо́вскаго наве́та, Нико́лае, моля́ Спа́са.
Пу́ть показа́л еси́ челове́ком пра́вый и спаси́тельный: на него́же наста́ви на́с в житии́ преходя́щих, Нико́лае, моли́твами твои́ми, я́ко да ку́пно вни́дем в живо́тная врата́.
Богоро́дичен: Кре́пость и пе́ние мое́ е́сть, И́же из Тебе́ рожде́йся, Пречи́стая, Его́же приле́жно моли́, Де́во, разсла́бленнаго мя́ страстьми́ укрепи́ти, и твори́ти спаси́тельная Его́ повеле́ния.
Та́же, пое́м пе́снь Богоро́дице: Вели́чит душа́ моя́ Го́спода: С покло́ны.
ПЕ́СНЬ 9
Ирмо́с: В зако́не се́ни и писа́ний о́браз ви́дим ве́рнии, вся́к му́жеский по́л ложесна́ разверза́я, свя́т Бо́гу: те́м перворожде́нное Сло́во, Отца́ Безнача́льна, Сы́на первородя́щася Ма́терию неискусому́жно, велича́ем.
И́же словесы́ Твои́х ученик, утверди́л еси́ земны́я концы́ Отца́ безнача́льнаго сло́ве: те́х мольба́ми, и мене́, к страсте́м безслове́сным попо́лзшася, и бесо́вским прельще́нием потопля́ема уще́дри. [Два́жды.]
Душе́ моя́, страсте́й рабо́тающая устремле́нием, пострада́вшему на́с ра́ди принеси́ мольбы́, я́ко да изба́вит Тя́ лю́тых, моля́щымся проявле́нне свяще́нным ученико́м, и уподо́бльшымся того́ плотски́м страда́нием.
Христо́вы ученицы́, егда́ с ни́м суди́ти ся́дете суду́ пови́нных, неосужде́нну мою́ ду́шу соблюди́те, оскверне́нную безме́стными де́лы, я́ко блази́и мои́ предста́телие, и я́ко ми́ра засту́пницы.
Богоро́дичен: Де́во Чи́стая, Де́во Пречи́стая, Христо́ва пала́то, Де́во Пресвята́я, Свята́го Святы́х Бо́га, па́че вины́ и сло́ва ро́ждшая, со апо́столы святы́ми, о все́х моли́ся.
И́н Ирмо́с: На Сина́йстей горе́ ви́де Тя́ в купине́ Моисе́й, неопа́льно о́гнь Божества́ заче́ншую во чре́ве, Дании́л же Тя́ ви́де го́ру несеко́мую, же́зл прозя́бший, Иса́иа взыва́ше, от ко́рене Дави́дова.
Я́ко огражде́ние Боже́ственное и утвержде́ние, и до́брое прибе́жище, земны́й ми́р стяжа́ тя́: хода́тайствы бо твои́ми при́сно избавля́емся от вся́каго искуше́ния и тесноты́, о́тче Нико́лае. Те́мже во хвале́нии ве́рно ублажа́ем Тя́.
Утесня́емь бы́в мно́гими обстоя́нии, к простра́нству прибега́ю, всеблаже́нне, те́плых моли́тв твои́х, претвори́ души́ моея́ боле́зни, вопию́ ти: во́лны укроти́ отча́яния, и умири́ моего́ ума́ смуще́ние.
Творца́ настои́т прише́ствие суди́ти все́й земли́, и негото́в сы́й окая́нный, ве́сь устраша́юся, помышля́я зо́л мои́х мно́жество: Го́споди долготерпели́ве, уще́дри, и спаси́ мя Боже́ственными Никола́а моли́твами преподо́бнаго Твоего́.
Богоро́дичен: Просвеще́ние мое́ спаси́тельное яви́лася еси́, ро́ждшая Све́т, души́ моея́ о́блаки разгоня́ющи мра́чныя и лю́тыя: я́ко да сы́н дне́ моли́твами Твои́ми бу́ду содева́я преподо́бная, я́ко да в песнословле́нии преподо́бне ублажа́ю Тя́.
Та́же, Досто́йно е́сть: Ектениа́. И свети́лен.
На стихо́вне стихи́ры, гла́с 3:
Во всю́ зе́млю изы́де веща́ние ва́ше, святи́и апо́столи: и́дольскую пре́лесть разруши́сте, Богоразу́мие пропове́давше. Се́ до́брый по́двиг ва́ш е́сть, блаже́ннии, те́мже пое́м и славосло́вим ва́шя па́мяти.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Христо́вы за́поведи непоро́чно сохра́ньше, святи́и апо́столи, ту́не прия́сте, ту́не подава́ете, исцеля́юще стра́сти ду́ш и теле́с на́ших. Те́мже иму́ще дерзнове́ние, Того́ моли́те, поми́ловатися душа́м на́шым.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Я́ко свети́ла в ми́ре сия́ете, и по сме́рти святи́и му́ченицы, по́двигом до́брым подви́гшеся, иму́ще дерзнове́ние, Христа́ моли́те, поми́ловатися душа́м на́шым.
Сла́ва, и ны́не, Богоро́дичен: Без се́мене зачала́ еси́ от Ду́ха Свята́го, и славосло́вяще воспева́ем Тя́: ра́дуйся, Пресвята́я Де́во.
Та́же, Бла́го е́сть: И ча́с 1-й, и отпу́ст.
В четверто́к блаже́нны, гла́с 3: 
Отве́ргша, Христе́, за́поведь Твою́, пра́отца Ада́ма из рая́ изгна́л еси́: разбо́йника же ще́дре, испове́даша Тя́ на кресте́, во́нь всели́л еси́, зову́ща: помяни́ мя, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
И́же тро́стию кре́стною из глубины́ неве́дения лю́ди изве́дше апо́столи, и е́ллинскую пре́лесть отгна́сте от земли́, неле́стнии спаси́телие бы́сте ве́рным вои́стинну. Те́мже блажи́ми есте́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Я́ко лучы́ та́йныя, и свети́ла пра́веднаго со́лнца бы́вше, сла́внии апо́столи, злоче́стия тьму́ отгна́ли есте́, и к све́ту богоразу́мия наста́висте вся́ лю́ди: те́мже вы́ почита́ем.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Му́к разжже́ния претерпе́сте, свы́ше страда́льцы благода́ти ро́су прия́ли есте́: и челове́ческия стра́сти, я́ко Христо́вы уго́дницы, при́сно благоче́стно му́дрии исцеля́ете. те́мже ве́рно ва́с святи́и почита́ем.
Сла́ва: Тро́ицы свяще́ннии пропове́дницы, Пе́тре, и Па́вле, Ма́рко, и Луко́, Матфе́е, Си́моне, Иа́кове, Андре́е, Иоа́нне, Фомо́, Варфоломе́е и Фили́ппе му́дре, приле́жно всегда́ сию́ моли́те, изба́витися на́м от вся́каго обстоя́ния.
И ны́не: Апо́столов добро́то, и святы́х страстоте́рпец ра́дование, богоблагода́тнейшая влады́чице, о на́с моли́ все́х Спа́са и Бо́га: я́ко да прегреше́ний прии́мем оставле́ние, и Боже́ственныя жи́зни вси́ прича́стницы бу́дем.
В четверто́к ве́чера 
на Го́споди, воззва́х, стихи́ры кре́стны, гла́с 3.
Подо́бен: Поста́виша:
Сти́х: А́ще беззако́ния на́зриши, Го́споди, Го́споди кто́ постои́т; я́ко у тебе́ очище́ние е́сть.
Го́споди, безстра́стен сы́й Боже́ственным естество́м Твои́м, Стра́сть претерпе́л еси́, по естеству́ челове́ческому Твоему́, на Кресте́ у́бо пригвожда́емь, копие́м же ископова́емь в ре́бра, источа́я мне́ две́ реце́ от ни́х та́инств неизрече́нных.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в Сло́во Твое́, упова́ душа́ моя́ на Го́спода.
Венце́м от те́рния исплете́нным увя́злся еси́ поруга́нно Царю́ все́х, запреще́ние спа́се, терно́внаго греха́ истерза́я: рука́ма же твои́ма тро́сть прие́м, в го́рней кни́зе написа́л еси́ все́х на́с: в Тя́ ве́ровавших.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Ника́коже преста́ евре́ов за́висть непра́ведная, ниже́ распе́нших Тя́, Незло́биве, ниже́ уме́ршу Ти́, Христе́: но и та́ко оклета́ху, я́коже лестца́, у Пила́та лю́тии проси́ша стрещи́ гро́б Тво́й. О гне́ва неисце́льнаго!
И́ны стихи́ры пресвяте́й Богоро́дице. Гла́с то́йже.
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Егда́ из Твоего́ чре́ва возсия́вшаго, на Кресте́ заходя́ща ви́девши со́лнца незаходи́маго, со́лнца зарю́ содержа́щаго, возопи́ла еси́ отягче́ною душе́ю тьмо́ю печа́лей, во́лею заше́д, и па́ки возсия́в, в мое́ просвеще́ние, и ми́рови.
Сти́х: Хвали́те Го́спода вси́ язы́цы, похвали́те его́ вси́ лю́дие.
Влады́чице, ро́ждшая гряду́щаго живы́м же и ме́ртвым суди́ти, умерщвле́ную мою́ ду́шу боле́знию, покая́нием оживи́, и Боже́ственною кро́вию из ре́бр сы́на Твоего́ исте́кшею: и живы́м Его́ за́поведем де́лателя яви́ мя.
Сти́х: Я́ко утверди́ся ми́лость его́ на на́с, и и́стина Госпо́дня пребыва́ет во ве́к.
Егда́ Тя Ча́до неболе́зненно ражда́х, а́гница и Ма́ти глаго́лаше: ско́рби избежа́х и печа́лей мглы́: но ны́не тя́ воздви́жена на Кресте́ зря́щи, утро́бо моя́, го́рькими стрела́ми се́рдце облага́ю, и печа́лию безме́рною погружа́юся, Влады́ко.
Сла́ва, и ны́не, Богоро́дичен: Ми́р поми́лован бы́сть, Сло́ве, распя́тием Твои́м, тва́рь просвети́ся, язы́цы спасе́ние обрето́ша, Влады́ко, вопия́ше Пречи́стая: а́з же ны́не растерза́юся, зря́щи Твою́ во́льную стра́сть.
На стихо́вне стихи́ры, гла́с 3:
Кресту́ Твоему́ покланя́емся, Христе́, честно́му, храни́телю ми́ра, спасе́нию на́с гре́шных, вели́кому очище́нию, похвале́ всея́ вселе́нныя.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Крестообра́зно Моисе́й на горе́ ру́це распросте́р к высоте́, Амали́ка побежда́ше. Ты́ же, Спа́се, дла́ни распросте́р на Кресте́ честне́м, объе́м мя́ спа́сл еси́ от рабо́ты вра́жия: и да́л ми́ еси́ зна́мение живота́ бежа́ти от лу́ка сопроти́вных ми́. Сего́ ра́ди сло́ве, покланя́юся Кресту́ Твоему́ Честно́му.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Ве́лия Креста́ Твоего́, Го́споди, си́ла: водрузи́ся бо на ме́сте, и де́йствует в ми́ре, и показа́ от ры́барей апо́столы, и от язы́к му́ченики, да мо́лятся о душа́х на́ших.
Сла́ва, и ны́не, КрестоБогоро́дичен: Зря́щи Тя́ всенепоро́чная воздви́жена на Дре́во, Христе́ мо́й преблаги́й, пла́чущи вопия́ше ма́терски: Сы́не мо́й вселюбе́зный! Ка́ко со́нм беззако́нный на Кресте́ Тя воздви́же?
В четверто́к на повече́рии 
кано́н Пресвяте́й Богоро́дице. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во Еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Присе́нную Тя́ го́ру, ю́же прови́де Ду́хом Авваку́м проро́к, молю́, Пречи́стая, осени́ти мя́ страстьми́ озное́наго, и от се́ни сме́ртныя лю́тых бе́д изба́витися.
Окропле́нием Боже́ственныя кро́ве, излия́нныя от Боже́ственных ре́бр Чи́стая, Сы́на Твоего́, моего́ се́рдца омы́й ра́ны, я́ко да велича́ю Тя́, и по до́лгу сла́влю Присноблаже́нную и Пренепоро́чную.
Сла́ва: Равноде́тельное Отцу́ родила́ еси́ Сло́во, обожи́вшее челове́ков существо́: Того́ моли́, недоуме́ннаго мя́ и изнемо́гшаго вра́жиими кова́рствы, Боже́ственныя уте́хи сподо́бити, Чи́стая.
И ны́не: Очище́ние ми́ пода́ждь прегреше́ний Боже́ственными Твои́ми моли́твами, Де́во, си́льную бо и́маши моли́тву Влады́чице: и Тебе́ пою́щыя изба́ви от прегреше́ний, и страсте́й, и скорбе́й, и обстоя́ния.
ПЕ́СНЬ 3
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю вы́шний, в любви́ Твое́й утверди́ мене́.
В ми́лости Неизрече́ннаго, и в щедро́тах су́ща Бога́таго, ми́лостива су́щи, Пречи́стая, помоли́ уще́дрити ны́ озло́бленыя.
Хра́м су́щи вся́ческих Творца́, помоли́ся всели́тися в мя́ Уте́шителю, бы́вша мя́ верте́п душетле́нных разбо́йников, Чи́стая Де́во.
Сла́ва: Ма́нием вся́ нося́щаго Бо́жески, на руку́ я́ко носи́ла еси́, Богоро́дице, при́зри на мя́, и изба́ви мя́, е́же к страсте́м зре́ния неподо́бнаго.
И ны́не: Милосе́рдие ми́лости Твоея́ молю́, отве́рзи ми́, Богоро́дице Пречи́стая, и те́плая ми́ яви́ся в напа́стех помо́щница и спасе́ние.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Ра́ны Христе́ и заколе́ние, во́лею я́ко Бо́г претерпе́вый, ура́неную мою́ ду́шу разбо́йми бесо́вских озлобле́ний, моли́твами Тебе́ Ро́ждшия исцели́, Еди́не многоми́лостиве.
Де́ло Твое́ю руку́, Зижди́телю, е́смь и творе́ние: зло́ба же змии́на сластьми́ жития́ сокруши́ мя. Те́мже, Христе́, обнови́ мя, Тебе́ Ро́ждшия, Сло́ве, мольба́ми.
Сла́ва: Сло́во О́тчее па́че сло́ва родила́ еси́, реша́щее вся́каго безслове́сия челове́ки: Его́же приле́жно моли́, безслове́сными мя́ сластьми́ порабоще́нна свободи́ти, Еди́на Присноде́во.
И ны́не: Исцеле́ние на́м от дла́ни то́чиши всегда́, Всеосвяще́нная се́не, вся́ све́та су́щи испо́лнена, все́м источа́ющи ми́ро благово́нно, Всечи́стая Богоневе́сто.
ПЕ́СНЬ 5
Ирмо́с: Я́ко ви́де Иса́иа обра́зно на престо́ле превознесе́на Бо́га, от а́нгел сла́вы дориноси́ма, о окая́нный, вопия́ше а́з: прови́дех бо воплоща́ема Бо́га, Све́та невече́рня, и ми́ром влады́чествующа.
Пло́ти моея́ боле́зни, и душе́вную ми́ печа́ль претвори́ и уны́ния о́блаки отжени́ Де́во, Све́та о́блаче, и здра́вие и боле́зней премене́ние да́ждь ми́ пою́щему, и любо́вию Тя́ сла́вящему.
Тя́ хода́таицу, и моли́твенницу, ко из Тебе́ Ро́ждшемуся ны́не предлага́ю, вся́каго греха́ испо́лнен сы́й: Де́во, бу́ди ми́ жития́ исправле́ние, и наста́вница к стези́ Боже́ственнаго Ра́зума.
Сла́ва: Освяти́ у́м мо́й, Де́во, и ду́шу просвети́, и Боже́ственныя сла́вы прича́стника сотвори́: се́ бо зо́л напо́лнихся, и вся́кими порабо́тихся сластьми́, и оскверне́ну приношу́ со́весть.
И ны́не: Виногра́д Боже́ственный, Я́же кра́сный Гро́зд возрасти́вшая, И́же душа́м даю́щий питие́ незави́стное: Де́во Свята́я Отрокови́це, Ты́ мя напо́й сла́дости Его́ и сласте́й пия́нство отими́, и спаси́ мя.
ПЕ́СНЬ 6
Ирмо́с: И́же в концы́ веко́в доше́дшыя, Человеколю́бче, и треволне́ньми напа́стей поги́бнути бе́дствующыя, вопию́щыя не пре́зри: спаси́, Спа́се, я́коже спа́сл еси́ от зве́ря проро́ка.
Фарисе́а вознесе́наго умо́м превзыдо́х возноша́емь при́сно, и про́пастем соедини́хся безме́рных прегреше́ний: смири́вшагося лю́те, Еди́на Чи́стая, изба́ви и уще́дри мя́.
И́же пречу́дное Зача́тие име́вши и Рождество́, Твоя́ ми́лости на мне́ окая́ннем ны́не удиви́: и́бо в беззако́ниих зача́хся, и роди́хся, и сластьми́ поработи́хся.
Сла́ва: Рыда́ю, и пла́чу, и стеню́, егда́ суди́ще стра́шное воспомяну́: лука́вая бо дела́ стяжа́х: но Ты́ ми, неискусому́жная Де́во Ма́ти Бо́жия, в ча́с стра́шный предста́ни.
И ны́не: Разуме́ти и глаго́лати не мо́жет вся́к у́м, Де́во Чи́стая, соде́янное на Тебе́ чу́до стра́нное и пресла́вное: ка́ко родила́ еси́, и пребыва́еши па́ки чиста́? Бо́г е́сть Рожде́йся по Существу́.
Та́же, Го́споди поми́луй, три́жды. Сла́ва, и ны́не:
Седа́лен, гла́с 3:
Неискусобра́чная Чи́стая Ма́ти Твоя́, Христе́, зря́щи Тя́ ме́ртва пове́шена на Дре́ве, ма́терски рыда́ющи, глаго́лаше: что́ Ти́ воздаде́ евре́йский беззако́нный собо́р и безблагода́тный, и́же мно́гих и вели́ких Твои́х даро́в наслади́выйся Сы́не мо́й? Пою́ Твое́ Боже́ственное сни́тие.
ПЕ́СНЬ 7
Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́ Бо́же оте́ц на́ших.
От де́л спасе́ния не́сть ми́, Влады́чице, грехи́ бо прилага́ю ко грехо́м, и к зло́бе зло́бу: моли́твою у́бо Твое́ю, Чи́стая, предвари́ и спаси́ мя.
Су́д при две́рех, и суди́ще гото́во, гото́вися смире́нная душе́, и возопи́й: егда́ су́диши ми́, Сло́ве, не осуди́ мене́, моли́твами Ро́ждшия Тя́.
Сла́ва: Объе́м грехо́вныя плоды́, умертви́хся, и приноша́ю ду́шу непло́дну, и зову́ Ти, Пречи́стая: плодоно́сна мя́ покажи́, Я́же Плодо́м Твои́м тлю́ потре́бльшая.
И ны́не: О стра́ннаго та́инства! О ужа́снаго ра́зума! Ка́ко Бо́г на земли́ яви́ся я́ко челове́к? Я́ко ве́сть, я́ко хо́щет, я́ко благоволи́т, и де́йствует, я́коже и хо́щет.
ПЕ́СНЬ 8
Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Вся́ я́ко добра́, я́ко бли́жняя все́х Царю́ бы́вши, Богоро́дице, напо́лни мя́ благи́х де́л в зло́бе пожи́вшаго, и в ле́ности все́ житие́ сконча́вшаго, я́ко да Тя́ сла́влю во вся́ ве́ки.
Ки́товы утро́бы, я́коже изба́вил еси́ дре́вле проро́ка пресла́вно, Бо́жий Сло́ве: та́ко изба́ви, Спа́се, ны́не ду́шу мою́ попо́лзшуюся во глубину́ поги́бели, име́я моля́щую Тя́, неискусобра́чно ро́ждшую Тя́ Де́ву.
Сла́ва: Кра́сною оде́ждею облече́на, обре́тше мя́ зло́бы де́латели, и сея́ совлеко́ша мя́: но Сама́ мя, Богороди́тельнице Де́во, Боже́ственными оде́ждами уясни́ покая́нием, моли́твами Твои́ми, Богоро́дице.
И ны́не: То́же трепе́щет вся́ко созда́ние, сего́ чи́стая на руку́ име́ла еси́, за милосе́рдие на́с ра́ди младе́нца бы́вша, сего́ моли́ спасти́ вся́ ве́рою зову́щыя: Тя́ превозно́сим, Пречи́стая, во вся́ ве́ки.
ПЕ́СНЬ 9
Ирмо́с: В зако́не се́ни и Писа́ний, о́браз ви́дим ве́рнии, вся́к му́жеский по́л ложесна́ разверза́я, свя́т Бо́гу: те́м перворожде́нное Сло́во, Отца́ Безнача́льна, Сы́на первородя́щася Ма́терию неискусому́жно, велича́ем.
Истле́вша умо́м, и душе́ю, и со́весть зло́бою оскверни́вша, и на́га все́х благи́х я́вльшагося, Де́во нетле́нная, непоро́чная, не пре́зри мене́, но де́лы благоче́стия украси́.
Напо́лнихся зо́л, напо́лнихся помышле́ний отчужда́ющих мя́ от Тебе́, Человеколю́бца, сего́ ра́ди стеню́ и вопию́: ка́ющася приими́ мя, и не отри́ни мене́ Тебе́ Ро́ждшия мольба́ми, Благода́телю многоми́лостиве.
Сла́ва: Да изба́влюся Твои́ми моли́твами, Всенепоро́чная Отрокови́це, от вся́каго гне́ва, и страсте́й смертоно́сных лю́таго гее́нскаго огня́, от челове́к непра́ведных, и от вра́г злы́х, прибеги́й в кро́в Тво́й, и зовы́й Тя́ на по́мощь.
И ны́не: Красну́ душе́ю, красну́ помышле́ньми, красну́ те́лом, обре́т Тя́ Прекра́сный, от чре́сл Твои́х деви́ческих воплоти́ся, я́коже ве́сть, безъобра́зие на́ше украша́я, Де́во, Его́же моли́ спасти́ся на́м.
Та́же, Досто́йно е́сть: и покло́н. Трисвято́е. По О́тче на́ш: Иере́й, возгла́с. Тропари́, и про́чее обы́чное, и отпу́ст.
Пятница 
В пято́к у́тра 
по 1-м стихосло́вии седа́льны кре́стны. Гла́с 3:
Кре́ст водрузи́ся на земли́, и косну́ся небесе́, не я́ко дре́ву дося́гшу высоту́, но Тебе́ на не́м, исполня́ющему вся́ческая: сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жии но́гу Его́, я́ко свя́то е́сть.
Кре́ст и сме́рть пострада́ти изво́ливый, посреде́ тва́рей сия́ претерпе́л еси́, егда́ благоизво́лил еси́, Спа́се, те́ло Твое́ пригвозди́ти, тогда́ и со́лнце лучы́ скры́: тогда́ и разбо́йник сия́ зря́, на Кресте́ Тя воспе́т, вопия́ благогове́йно: помяни́ мя, Го́споди: и ве́ровав, прия́т ра́й.
Сла́ва, и ны́не, КрестоБогоро́дичен: Нескве́рная А́гница Сло́ва, Нетле́нная Де́ва Ма́ти, на Кресте́ зря́щи пове́шена из Нея́ без боле́зни прозя́бшаго, ма́терски подо́бно рыда́ющи, вопия́ше: увы́ Мне́, Ча́до Мое́, ка́ко стра́ждеши во́лею, хотя́ изба́вити от страсте́й безче́стия челове́ка?
По 2-м стихосло́вии, седа́лен, гла́с 3:
На кипари́се, и пе́вке, и ке́дре, возне́слся еси́, А́гнче Бо́жий: да спасе́ши и́же ве́рою покланя́ющыяся во́льному Твоему́ распя́тию. Христе́ Бо́же, сла́ва Тебе́.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Неизче́тней вла́сти Твое́й, и во́льному Твоему́ распя́тию, а́нгельская во́инства дивля́хуся зря́ще, ка́ко и́же неви́димый пло́тию ра́ны прия́т, хотя́ изба́вити от истле́ния челове́чество? Те́мже я́ко благода́телю вопие́м Ти́: Сла́ва, Христе́, благоутро́бию Твоему́.
Сти́х: Ди́вен Бо́г во святы́х Свои́х, Бо́г Изра́илев.
Благоду́шственное терпе́ния ва́шего победи́ ко́зни злонача́льнаго врага́, му́ченицы прехва́льнии: сего́ ра́ди ве́чнаго сподо́бистеся блаже́нства, но моли́теся Го́сподеви, христолюби́вых люде́й спасти́ ста́до, свиде́телие су́ще и́стины.
Сла́ва, и ны́не, КрестоБогоро́дичен: Поно́сную, Ще́дре, сме́рть в распя́тии во́лею претерпе́л еси́: Тебе́ же, Ро́ждшая Христе́, зря́щи уязвля́шеся: ея́же мольба́ми за милосе́рдие ми́лости Твоея́, еди́не преблаги́й Человеколю́бче Го́споди, уще́дри и спаси́ ми́р, взе́мляй ми́ра грехи́.
По 3-м стихосло́вии, седа́льны, гла́с 3:
Кре́ст претерпе́л еси́ безгре́шне, кля́твы сосу́д, за милосе́рдие неизрече́нное: первозда́ннаго пе́рвыя кля́твы свободи́л еси́. Те́мже Твои́м честны́м покланя́емся страсте́м, смотре́ние Твое́ свято́е сла́вяще: е́же еди́н за милосе́рдие ми́лости испо́лнив, созда́ние Твое́ спа́сл еси́.
В лани́ту уда́рен бы́в за ро́д челове́ческий, и не разгне́вался еси́: свободи́ из истле́ния живо́т на́ш, Го́споди, и поми́луй на́с я́ко Человеколю́бец.
Сла́ва, и ны́не, КрестоБогоро́дичен: Же́зл си́лы стяжа́вшии Кре́ст Сы́на Твоего́, Богоро́дице, те́м низлага́ем враго́в шата́ния, любо́вию Тя́ непреста́нно велича́юще.
Кано́н Честно́му и Животворя́щему Кресту́, [его́же краегране́сие си́це: Похвала́ ве́рным кре́ст е́сть, и сла́ва. Творе́ние Ио́сифово.] Гла́с 3.
ПЕ́СНЬ 1
Ирмо́с: Су́шу глубороди́тельную зе́млю со́лнце наше́ствова иногда́, я́ко стена́ бо огусте́ обапо́лы вода́, лю́дем пешомореходя́щым, и богоуго́дно пою́щым: пои́м Го́сподеви, сла́вно бо просла́вися.
Во́лны морски́я жезло́м огусти́в, и прове́л еси́ лю́ди, прообразу́я Кре́ст Тво́й, и́мже ссе́кл еси́ во́ду ле́стную, и к земли́, Ще́дре, Богоразу́мия спа́сл еси́ все́х, ве́рою пою́щих Твою́ си́лу.
Бе́здну сотвори́вый повеле́нием, и́же вода́ми превы́спренняя си́льне покрыва́яй, и и́же на вода́х зе́млю пове́сивый, ви́сиши на дре́ве, и коле́блеши всю́ тва́рь ма́нием: все́х же сердца́ утвержда́еши в стра́се Твое́м.
Му́ченичен: Сы́нове прича́стием быва́ете Боже́ственнии му́ченицы Христо́вы, и жи́телие вы́шнаго Сио́на и насле́дницы, в не́мже и венцы́ нося́ще взыва́ете све́тло: пои́м Го́сподеви, сла́вно бо просла́вися.
Му́ченичен: Ру́к отсече́ния и но́г подъя́сте му́ченицы, и стру́жеми лю́те, и огню́ примеша́ющеся, не отверго́стеся отню́д Христа́ Бо́га су́ща все́х, но те́пле вопия́сте: пои́м Го́сподеви, сла́вно бо просла́вися.
Богоро́дичен: Предо́брая и Де́во Влады́чице, Eго́же родила́ еси́ Cы́на, зря́щи на Дре́ве воздви́жена во́лею, пла́чущи восклица́ла еси́, вопию́щи боле́зненно: Бо́же все́х благоутро́бне, Госпо́дь сы́й сла́вы, ка́ко сия́ стра́ждеши, Влады́ко?
Други́й кано́н Пресвяте́й Богоро́дице, гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во Еди́но со́нмище совокупи́вый, и раздели́вый мо́ре изра́ильтеским лю́дем, Се́й Бо́г на́ш, препросла́влен е́сть: тому́ еди́ному пои́м, я́ко просла́вися.
Очище́ние ми́ пода́ждь прегреше́ний, Боже́ственными Твои́ми мольба́ми, Де́во: си́льну бо и́маши моли́тву, Пречи́стая, и Тебе́ чту́щыя избавля́еши от согреше́ний, и страсте́й, и скорбе́й, и обстоя́ний.
Вода́ми моли́тв Твои́х, Де́во, иста́явшую зно́ем безме́рных мои́х согреше́ний и страсте́й, ороси́ ду́шу мою́ смире́нную: я́ко да прохлажде́ние Боже́ственно улучи́в, пе́сньми Тя́ велича́ю, я́ко предста́тельницу те́плую.
Всего́ погружа́ема грехми́ и всего́ отча́янна мя́ су́ща, Ты́, Чи́стая Влады́чице, милосе́рдия Твоего́ ру́ку просте́рши, к покая́ния мя́ высоте́ привлецы́, подаю́щи ми́ исто́чник сле́з.
Раздери́, Пречи́стая, грехо́вное рукописа́ние мои́х прегреше́ний Твои́ми моли́твами, я́ко иму́щи к Сы́ну Твоему́ дерзнове́ние за ны́ моли́ти приле́жно: Тя́ бо еди́ну и́мамы Христиа́не засту́пницу.
ПЕ́СНЬ 3
Ирмо́с: Утвержде́ние на Тя́ наде́ющихся, утверди́, Го́споди, це́рковь, и́же стяжа́л еси́ Честно́ю Твое́ю кро́вию.
Еди́н сложе́н нося́ соста́в, Сло́ве, претерпе́л еси́ распя́тие безче́стнейшее: чту́щыя Тя́ че́сти сподо́би су́щия.
Разреше́ни бы́ша земноро́днии от кля́твы, кля́тве Тебе́, Bлады́ко, бы́вшу, и Кресто́м благослове́ние источи́вшему.
Му́ченичен: Прише́льцы во всю́ зе́млю бы́вше, и небе́снии вои́стинну гра́ждане яви́стеся, и Христу́ снасле́дницы всехва́льнии.
Му́ченичен: Крепча́йшее ору́жие, Кре́ст стяжа́вше му́ченицы, всю́ си́лу губи́теля врага́ до конца́ победи́ша.
Богоро́дичен: Ты́ соблюла́ся еси́ и по рождестве́ Де́ва, я́же Бо́га чи́стая ро́ждши воплоще́на, на Кресте́ пригво́ждшася хоте́нием.
И́н Ирмо́с: И́же от не су́щих вся́ приведы́й сло́вом созида́емая, соверша́емая ду́хом, Вседержи́телю Вы́шний, в любви́ Твое́й утверди́ мене́.
Благоутро́бия милосе́рдия Твоего́, молю́ся, отве́рзи ми́ вско́ре, Богоро́дице Пречи́стая, и те́плая мне́ яви́ся во искуше́ниих помо́щница, и спасе́ние.
Изба́ви мя́ от вся́кия содержа́щия лю́тыя грехо́вныя бу́ри, раба́ Твоего́, Пречи́стая, и ко спаси́тельному мя́ приста́нищу напра́ви, моли́твами Твои́ми.
Спаси́ мя, Ма́ти Де́во Чи́стая, от страсте́й мои́х му́тных слия́ний, и обходя́щих ны́не смире́нную мою́ ду́шу, и оскорбля́ющих.
Сле́з ту́чу пода́ждь ми́, Блага́я, и си́ми угаси́ страсте́й мои́х пе́щь, и вся́кия омы́й душе́вныя моя́ скве́рны, Богоро́дице.
ПЕ́СНЬ 4
Ирмо́с: Покры́ла е́сть небеса́ доброде́тель Твоя́, Христе́, из Киво́та бо проше́д Святы́ни Твоея́ нетле́нныя Ма́тере: в хра́ме сла́вы Твоея́ яви́лся еси́ я́ко Младе́нец руконоси́мь, и испо́лнишася вся́ Твоего́ хвале́ния.
Паде́ние Ада́мово еди́н воздви́гл еси́, Христе́, но́в бы́в Ада́м, на Кресте́ ру́це пригвожде́й, тро́стию же бие́н хотя́, и о́цта и же́лчи вкуша́я, превозноша́емый высото́ю Ца́рствия Твоего́.
Я́ко овча́ на заколе́ние Тя́ проро́к предзри́т, и я́ко а́гнца Cло́ве Бо́жий, не проти́вящася отню́д, ниже́ вопию́ща: и́бо хоте́нием претерпе́л еси́ распя́тися, я́ко да и́же во́лею согреши́вшыя изба́виши, и спасе́ши, милосе́рде Го́споди.
Му́ченичен: Обно́вльше ду́шы ра́лом ве́ры, му́ченицы Христо́вы, се́мя терпе́нием му́к все́яша, и кла́с муче́ния гобзу́ющий объя́ша, ве́рных составле́ния пита́ющ. Те́мже при́сно сла́вими су́ть.
Му́ченичен: Утесня́еми стуже́нием нестерпи́мых лю́т, ча́янием кра́сных, к простра́нству вы́шняго Ца́рствия я́ве му́ченицы достиго́ша, я́ко да разширя́т на́ша уста́, те́х непреста́нно пе́ти боре́ния.
Богоро́дичен: Я́же у́гль Боже́ственный прие́мши, я́коже клеща́, не опаля́ющь отню́д, ороша́ющ же па́че, Ма́ти Де́во, безсе́менную и Боже́ственную утро́бу Твою́: Его́же ви́дящи пло́тию пове́шена во́лею на дре́ве, пе́сньми сла́вляше.
И́н Ирмо́с: Положи́л еси́ к на́м тве́рдую любо́вь, Го́споди, единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Всю́ на Тя́ наде́жду возложи́х, Влады́чице, молю́ся припа́дая от души́: смертоно́сныя изба́ви боле́зни, к жи́зни спасе́ния возводя́щи мя́, я́же жи́знь ро́ждшая.
Влады́чице Чи́стая, кре́пкая ми́ру помо́щница, не отве́ржи мене́ от себе́, ниже́ посра́млена отсле́ши мя́ от лица́ Твоего́, ниже́ бесо́м покажи́ мя обра́дование.
Ве́сь обнаже́н бы́х окая́нный Боже́ственных де́л, и уязви́хся сласте́й о́стрыми стрела́ми, и острупле́н бы́х. Те́мже вопию́ Ти, Влады́чице: спаси́ мя, Пречи́стая.
Приидо́ша, Чи́стая, безме́стных дея́ний во́ды до окая́нныя моея́ души́, и по́мыслы бре́нными одержи́мь, вопию́ Ти с боле́знию: не пре́зри, Влады́чице, раба́ Твоего́.
ПЕ́СНЬ 5
Ирмо́с: Я́ко ви́де Иса́иа обра́зно на Престо́ле превознесе́на Бо́га, от А́нгел Сла́вы дориноси́ма, о окая́нный, вопия́ше, а́з: прови́дех бо воплоща́ема Бо́га, Све́та Невече́рня, и ми́ром влады́чествующа.
Упоко́ил мя́ еси́ сло́ве, претружде́наго трудо́м прегреше́ний, препочива́я на дре́ве Влады́ко, и взя́т поноше́ние мое́, и́миже пострада́л еси́ Иису́се поноше́ньми. Пою́ Твою́ держа́ву и Боже́ственная страда́ния.
Возже́г я́коже све́щник на кресте́ пло́ть Твою́, и поиска́л еси́ поги́бшую дра́хму, Человеколю́бче, и вся́ призыва́еши дру́ги Твоя́ си́лы, на сея́ обре́тение: пое́м держа́ву, Христе́, Ца́рствия Твоего́.
Му́ченичен: Пове́ржен льсте́ц, при нога́х нельсти́вых страстоте́рпец Христо́вых, ме́ртв зри́мь е́сть и неде́йствен: са́ми же нельсти́вно сопричита́еми су́ть со а́нгелы, неизрече́нныя ра́дости исполня́ющеся.
Му́ченичен: Святи́и сту́дению, и лю́тыми му́ками и скорбьми́, и ра́нами вельми́ померза́еми, к теплоте́ преидо́ша Боже́ственней Небе́снаго Ца́рствия вои́стинну, и те́плии предста́тели ве́рным при́сно явля́ются.
Богоро́дичен: Распина́ема на Дре́ве, и ре́бра копие́м ископова́ема, от ре́бр дре́вле созда́вшаго Е́ву, Пречи́стая Де́во зря́щи, вопия́ше ма́терски: ка́ко умира́еши, Сы́не Мо́й, Животе́ безсме́ртный?
И́н Ирмо́с то́йже.
Виногра́де Боже́ственный, и́же кра́сный гро́зд прозя́бшая, и душа́м подаю́щ питие́ Боже́ственное, Де́во, напое́ния го́рькаго, и пия́нства страсте́й, и сласте́й изба́ви ду́шу мою́, и огня́ ве́чнаго.
Тиме́ния исто́ргни мя́ грехо́в, Пречи́стая Богоневе́сто, па́дшаго в ка́л страсте́й: и струя́ми моли́тв Твои́х омы́вши мя́ страсте́й скве́рн, ри́зою спасе́ния светови́дною одежи́.
Я́же ми́рови ми́р, и спасе́ние все́м пода́вшая, я́ко Боже́ственный ми́р поро́ждши, Де́во Чи́стая, настоя́щую бра́нь страсте́й души́ моея́ и те́ла умири́, стра́хом и любо́вию Спа́са Христа́.
Боле́вшую ду́шу мою́ грехми́, Пречи́стая, исцели́ Твои́м милосе́рдием, и сподо́би наставля́ющи мя́ твори́ти во смире́нии Сы́на Твоего́ повеле́ния при́сно, я́ко да восприиму́ Сего́ бла́гость.
ПЕ́СНЬ 6
Ирмо́с: Возопи́ к Тебе́, ви́дев ста́рец очи́ма спасе́ние, е́же лю́дем прии́де от Бо́га: Христе́, Ты́ Бо́г мо́й.
Во́лею закла́лся еси́ я́ко а́гнец, сне́дию дре́ва уме́ршаго во́лею, па́ки к жи́зни Христе́ возводя́.
На Кре́ст воздви́глся еси́, и низпаде́ся бесо́вская пре́лесть: вознесе́ся же ве́рных мно́жество, воспева́юще Тя́, Живода́вче.
Му́ченичен: Багряни́цею я́же от крове́й испещре́ни му́ченицы, Царю́ все́х ны́не предстоя́т, венцы́ све́тлыми украша́еми.
Му́ченичен: Исцеле́ние все́м приступа́ющым источа́ют мо́щи святы́х му́ченик, и страсте́й мно́жество потопля́ют.
Богоро́дичен: Разуме́ти не мо́жет у́м челове́ческий, Отрокови́це, па́че естества́ Рождества́ Твоего́ та́йну: па́че бо ума́ Бо́га родила́ еси́.
И́н Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя упра́вителю спаси́.
Избавле́ние прегреше́ний пода́ждь я́ко блага́я, Твоему́ рабу́, Пречи́стая, Твоего́ заступле́ния прося́щему с ве́рою, и бу́дущаго мя́ суда́ исхити́.
Влады́чице и Ма́ти Изба́вителя, Ты́ предста́ни ми́ в ча́с исхо́да моего́, истяза́ему мне́ от возду́шных духо́в, о я́же несмы́сленною мы́слию соде́ях.
Окая́нен яви́хся ве́сь а́з, нечистота́ми всегда́ объя́т: и прозря́ ны́не созади́ ногу́ мое́ю сме́рть, взыва́ю Ти́, Богоро́дице, помози́ ми.
Во́лны стра́стных помышле́ний, всегда́ мя́ смуща́ют, Пречи́стая, и лука́вых духо́в бу́ря погружа́ет мя́: но утверди́ на ка́мени безстра́стия.
ПЕ́СНЬ 7
Ирмо́с: Тебе́ во огни́ ороси́вшаго о́троки богосло́вившыя, и в Де́ву нетле́нну все́льшагося, Бо́га Сло́ва пои́м, благоче́стно пою́ще: благослове́н Бо́г оте́ц на́ших.
На ке́дре возне́слся еси́, и пе́вке, и кипари́се, Влады́ко, от Тро́ицы еди́н сы́й, и возне́сл еси́ су́щыя бо глубину́ мно́гих сласте́й впа́дшыя: благослове́н Бо́г оте́ц на́ших.
Кро́вию честно́ю, Го́споди, тва́рь очи́стил еси́ от кро́ве, приноси́мыя ме́рзким бесо́м, и разруши́л еси́ же́ртвы скве́рныя, Сло́ве Бо́жий, поже́рся я́ко незло́бив а́гнец: сла́ва держа́ве Твое́й.
Му́ченичен: Стоя́ху пред мучи́тели, я́ко столпи́ неподви́жимии, поколеба́юще пре́лесть, и утвержда́юще ве́рных сердца́, страда́льцы пою́ще: благослове́н еси́ Го́споди Бо́же оте́ц на́ших.
Му́ченичен: Не опали́стеся огне́м, огня́ тепле́йшее произволе́ние стяжа́вше, страстоте́рпцы Xристо́вы венцено́сцы, вопия́ше: благослове́н еси́ Го́споди Бо́же оте́ц на́ших.
Богоро́дичен: Зача́тие несравне́но, и Рождество́ несказа́нно име́ла еси́, Чи́стая еди́на, Влады́ку вопло́щши пло́тию распе́ншагося, Eму́же пою́ще вопие́м: благослове́н еси́ Го́споди Бо́же оте́ц на́ших.
И́н Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́: благослове́н еси́, взыва́ющыя, Бо́же оте́ц на́ших.
Тебе́ Ма́тери Бо́жии, чи́стей и непоро́чней молю́ся, оскверне́нный те́лом и душе́ю, и окаля́нный дея́нии нечи́стыми, и наде́юся, Влады́чице, на ми́лость Твою́, Ты́ мя уще́дри, Пречи́стая.
Прегреше́ний мои́х мно́жество, и злы́х испыта́ние, недоуме́нием мя́ препира́ет зело́, и во отча́яния влече́т глубину́: Пречи́стая Влады́чице, спаси́ мя погиба́ющаго, и лю́те потопля́ема.
Поми́луй, Блага́я, смири́вшуюся ду́шу мою́ лука́выми дея́ньми, и к покая́ния мя́ пути́ наста́ви, и твори́ти хоте́ния Твоего́ Сы́на испра́ви, и от му́ки изба́ви.
Мно́жеством щедро́т Твоея́ бла́гости, грехо́в на́ших мно́жество пре́зри, Блага́я, и благопремени́тельна бу́ди, немо́лчно зову́щым: благослове́н, Пречи́стая, Пло́д Твоего́ чре́ва.
ПЕ́СНЬ 8
Ирмо́с: Нестерпи́мому огню́ соедини́вшеся, Богоче́стия предстоя́ще ю́ноши, пла́менем же неврежде́ни, Боже́ственную пе́снь поя́ху: благослови́те вся́ дела́ Госпо́дня Го́спода, и превозноси́те во вся́ ве́ки.
Лю́дие непокори́вии и неразу́мнии, Тя́ нра́вом благопоко́рным восхоте́вша распя́тися, осужда́ют умре́ти: я́ко да хоте́нием умерщвле́нныя сло́ве, оживи́ши, пою́щыя Тя́ и превознося́щыя во ве́ки.
Распросте́р на Кресте́ дла́ни, ру́це неудержа́нно просте́ртыя ко Дре́ву сне́дному первозда́ннаго исцеля́я, Влады́ко: и зря́щи Тя́ стра́хом со́лнце, лучы́ скрыва́ше, и вся́ тва́рь поколеба́ся.
Му́ченичен: Луча́ми свяще́нных боре́ний струи́ нече́стия, излия́ния безбо́жия изсуши́ша страстоте́рпцы, и исто́чники источи́ша исцеле́ний, скве́рну страсте́й омыва́ющыя, и ве́рных сердца́ напая́ющыя бога́тно.
Му́ченичен: Сообра́зно честны́х страсте́й, и Боже́ственных за́поведей исполни́телие страстоте́рпцы, согра́ждане безпло́тным: написа́тися ны́не в вы́шнем гра́де, Бо́га моли́те, ва́с чту́щым во вся́ ве́ки.
Богоро́дичен: Ру́чку Тя́ злату́ю и све́щник, трапе́зу и же́зл, Боже́ственную го́ру и о́блак, пала́ту Царе́ву и престо́л огнеобра́зен, Богоро́дицу вси́ ве́рнии имену́ем, по Рождестве́ Де́вою сохра́ншуюся.
И́н Ирмо́с: В пла́мень ко отроко́м евре́йским снизше́дшаго, Бо́жиею си́лою, и я́вльшагося Го́спода, свяще́нницы благослови́те, и превозноси́те во вся́ ве́ки.
Сласте́й го́ресть, чу́вства вся́ теле́сная проше́дши, ду́шу мою́ безме́стно окаля́ет, и в сме́рть влече́т: Влады́чице ми́ра, бу́ди ми́ спасе́ние.
На Тя́ возложи́х, Влады́чице, се́рдце, и ду́шу, и те́ло: не и́мам бо ины́я наде́жди, ра́зве Тебе́, е́юже получу́ ми́лость. Те́мже пода́ждь ми́ бога́тую Твою́ благода́ть.
Зми́й мне́ я́дом приползе́, и плотско́ю сла́достию окая́нную ду́шу мою́ лю́те умори́: но оживи́ сию́ сопроти́вными лечьба́ми, Чи́стая, Твои́ми моли́твами.
Лю́тая мя́ но́щь покрыва́ет прегреше́ний, Свята́я Влады́чице: не и́мам бо свещи́, ду́шу просвеща́ющия благодея́ния еле́ем. Те́мже из черто́га изрину́хся вы́шняго.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: В зако́не се́ни и писа́ний о́браз ви́дим ве́рнии: вся́к му́жеский по́л ложесна́ разверза́я, свя́т Бо́гу: те́м Перворожде́нное Сло́во, Отца́ Безнача́льна, Сы́на первородя́щася Ма́терию неискусому́жно, велича́ем.
На Кресте́ пригво́ждся Иису́се, и́же основа́вый на ниче́мже всю́ зе́млю, угле́бшаго мя́ в ка́ле грехо́внем нра́вом лука́вым, я́ко бла́г уще́дрив Христе́, и извле́к, и безче́стною Твое́ю сме́ртию почти́л еси́, Многоми́лостиве.
Ви́ден бы́л еси́ Бо́г неви́димый естество́м, пло́тию возвыша́ем, я́ко да от враго́в неви́димых изба́виши ми́р ви́димый, и су́щыя ни́зу, небе́сны сотвори́ши, Христе́, славосло́вящыя держа́ву вели́кия вла́сти Твоея́.
Му́ченичен: Во́инство свяще́нное, святы́м а́нгелом подо́бно избра́нное, ра́й, посреде́ имы́й живо́тное дре́во, Христа́, богокра́сныя Це́ркве сосло́вие честно́е, всесла́внии страстоте́рпцы Спа́совы яви́стеся.
Му́ченичен: На́с на земли́ ва́с помина́ющих, помина́йте, святи́и, Престо́лу влады́чнему предстоя́ще ра́достно: и я́же отону́ду заря́ми бога́тно свяще́ннии просвеща́йте ны́, я́ко да долго́в разреше́ние прии́мем.
Богоро́дичен: Свети́ла, Твое́ зря́ще, Сы́не мо́й, распя́тие, заидо́ста: и ка́ко евре́йский со́нм не за́йде неве́рный, преда́в Тя́ на сме́рть нача́льника жи́зни? Богоро́дица вопия́ше. Ю́же непреста́нно велича́ем.
И́н Ирмо́с: Тебе́ неопали́мую купину́, и святу́ю Де́ву, Ма́терь Све́та, и Богоро́дицу, наде́жду все́х на́с, велича́ем.
Скве́рну стра́стных помышле́ний моего́ ума́ очи́стивши, Чи́стая, безстра́стия све́тлою ри́зою одежи́ мя.
Отве́рзи ми́ Боже́ственныя вхо́ды покая́ния, Де́во, вхо́ды страсте́й и сласте́й мои́х загражда́ющи, и возбраня́ющи си́лою Твое́ю.
Услы́ши гла́с стена́ния моего́, и гла́с пла́ча моего́, Де́во Всенепоро́чная, и пода́ждь очище́ние и спасе́ние окая́нней мое́й души́.
Ве́сь отча́яхся окая́нный, и недоуме́юся, помышля́я лука́вая моя́ дея́ния: ту́не уще́дри, Влады́чице. И спаси́ мя.
Та́же, Досто́йно е́сть: ектениа́, и свети́лен.
На стихо́вне стихи́ры кре́стны, гла́с 3:
Дре́во преслуша́ния ми́рови сме́рть прозябе́, дре́во же Кре́стное живо́т и нетле́ние. Те́мже Тебе́ мо́лим распе́ншагося Го́спода: да зна́менается на на́с све́т лица́ Твоего́.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́ и на дела́ Твоя́, и наста́ви сы́ны и́х.
За́вистию от пи́щи изгна́н бы́х, паде́нием падо́хся лю́тым: но не презре́в, Влады́ко, и восприе́м мене́ ра́ди е́же по мне́ распя́тие Твое́, и спаса́еши мя́, и в сла́ву вво́диши, изба́вителю мо́й, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Святы́х страстоте́рпец па́мять, прииди́те лю́дие вси́ почти́м: я́ко позо́р бы́вше а́нгелом и челове́ком, побе́ды венцы́ от Христа́ прия́ша, и мо́лятся о душа́х на́ших.
Сла́ва, и ны́не, КрестоБогоро́дичен: Зря́щи из Тебе́ Рожде́ннаго, Всенепоро́чная, пове́шена на Дре́ве, восклица́ше вопию́щи: сла́дкое мое́ ча́до, где́ Твоя́ за́йде добро́та светоно́сная, добро́ сотвори́вшаго ро́ду челове́ческому?
Та́же, Бла́го е́сть: Трисвято́е. По О́тче на́ш, тропа́рь, ектениа́, и ча́с 1-й, и отпу́ст.
В пято́к блаже́нны, гла́с 3: 
Отве́ргша, Христе́, за́поведь Твою́, пра́отца Ада́ма из рая́ изгна́л еси́: разбо́йника же Ще́дре, испове́даша Тя́ на Кресте́, во́нь всели́л еси́, зову́ща: помяни́ мя, Спа́се, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Зря́щи Тя́ на Кресте́ со́лнца незаходи́маго, помрачи́ све́т со́лнце: ка́мение распаде́ся, Влады́ко, земля́ поколеба́ся вся́, заве́са же церко́вная раздра́ся посреде́, непра́ведно стра́ждуща ви́дящи Тя́, Спа́се, все́ми недомы́слимаго.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
За все́х, Иису́се, веде́н бы́л еси́ на сме́рть, живы́х животе́: я́ко да Боже́ственными твои́ми страстьми́, я́же дре́внею сне́дию умерщвле́ныя спасе́ши я́ко Бо́г, и рая́ пока́жеши жи́тели. Те́мже ве́рою Твоя́ стра́сти ны́не сла́вим.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Пострада́вшаго во́лею на́с ра́ди, и поноше́ния оте́мшаго челове́ков, страсте́м уподо́бльшеся му́ченицы, мно́гих ра́ди му́к низложи́сте врага́, и вы́шнюю сла́ву получи́сте. Те́мже боголе́пно сла́вими есте́.
Сла́ва: Отцу́, и Сы́ну, и уте́шительному Ду́ху пра́вому, вси́ ве́рнии поклони́мся: еди́но нача́ло, и сла́ву боголе́пно пою́ще, благоче́стно правосла́вным ра́зумом возопии́м: помяни́ на́с во Ца́рствии Твое́м.
И ны́не: Стра́сти терпя́ща Пло́тию хоте́нием, зря́щи на Кресте́ Своего́ Сы́на, Всенепоро́чная, смути́ся вся́, и пла́чущи взыва́ше, Чи́стая: увы́ Мне́, ча́до Мое́, ка́ко умерщвле́н еси́, и́же уме́ршыя лю́те оживи́ти хотя́?
В пято́к ве́чера 
на Го́споди, воззва́х, стихи́ры святы́м му́чеником, и святи́телем, и преподо́бным. Гла́с 3.
Подо́бен: Ве́лия му́ченик:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Стра́ждуще до́блии му́ченицы кре́пко, и ра́ны, и вяза́ния, и разли́чныя му́ки претерпе́вше, к неболе́зненному вои́стинну и блаже́нному насле́дию приведо́шася, по достоя́нию боле́зней.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во твое́, упова́ душа́ моя́ на Го́спода.
И́же сло́во благочести́во и Боже́ственно отры́гнувше, Госпо́дни святи́телие, и вся́ ерети́ческая сопротивосло́вия разруши́сте, и ве́рным все́м перводе́тельницы яви́стеся: сего́ ра́ди почита́еми есте́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Невеще́ственных и безпло́тных чи́ну уподо́бистеся отцы́ богоно́снии, в телеси́ веще́ственне, те́х пресла́вно житие́ показу́юще: те́мже во оби́телех те́х живете́.
И́ны стихи́ры му́чеником, гла́с 8, подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Ве́лия Креста́ Твоего́, Го́споди, си́ла: водрузи́ся бо на ме́сте, и де́йствует в ми́ре, и показа́ от ры́барей апо́столы, и от язы́к му́ченики, да мо́лятся о душа́х на́ших.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Ве́лия му́ченик Твои́х, Христе́, си́ла: во гробе́х бо лежа́ще ду́хи прого́нят: и упраздни́ша вра́жию вла́сть, ве́рою тро́ическою подви́гшеся по благоче́стии.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Проро́цы, и апо́столи Христо́вы, и му́ченицы, научи́ша ны́ пе́ти Тро́ицу единосу́щную, и просвети́ша язы́ки прельще́ныя, и прича́стники, а́нгелом сотвори́ша сы́ны челове́ческия.
Сла́ва, и ны́не, Богоро́дичен: Ка́ко не диви́мся Богому́жному Рождеству́ Твоему́, Пречестна́я? Искуше́ния бо му́жескаго не прии́мши, Всенепоро́чная, родила́ еси́ без Отца́ Сы́на пло́тию, пре́жде ве́к от Отца́ рожде́ннаго без ма́тере, ника́коже претерпе́вшаго измене́ния, или́ смеше́ния, или́ разделе́ния: но обою́ существу́ сво́йство це́ло сохра́ншаго. Те́мже, Ма́ти Де́во Влады́чице, Того́ моли́ спасти́ся душа́м, правосла́вно Богоро́дицу испове́дающих Тя́.
Та́же, Све́те ти́хий: Проки́мен дне́.
На стихо́вне стихи́ры му́ченичны, гла́с 3:
Му́ченицы Твои́, Го́споди, ве́рою утверди́вшеся, и наде́ждею укре́пльшеся, любо́вию Креста́ Твоего́ душе́вне соедини́вшеся, вра́жие мучи́тельство разруши́ша, и улучи́ша венцы́: со безпло́тными мо́лятся о душа́х на́ших.
Ме́ртвен: Все́ су́етие челове́ческое, ели́ко не пребу́дет по сме́рти: не пребу́дет бога́тство, ни сни́дет сла́ва: наше́дши бо сме́рть, вся́ сия́ погуби́т. Те́мже Христу́ безсме́ртному Царю́ возопии́м: преста́вленныя от на́с упоко́й, иде́же все́х е́сть веселя́щихся жили́ще у тебе́.
Ме́ртвен: Челове́цы, что́ всу́е мяте́мся? Пу́ть кра́ток е́сть, и́мже тече́м, ды́м е́сть житие́, па́ра и пе́рсть и пе́пел: вма́ле явля́ется, и вско́ре погиба́ет. Те́мже Христу́ безсме́ртному Царю́ возопии́м: преста́вленныя от на́с упоко́й, иде́же все́х е́сть веселя́щихся жили́ще у тебе́.
Сла́ва, и ны́не, Богоро́дичен: В жена́х свята́я Богоро́дице Ма́ти безневе́стная, моли́ его́же родила́ еси́, Царя́ и Бо́га на́шего, да спасе́т ны́, я́ко Человеколю́бец.
Та́же, Ны́не отпуща́еши: Трисвято́е. По О́тче на́ш: тропа́рь, и отпу́ст.
В пято́к на повече́рии 
Кано́н Пресвяте́й Богоро́дице. Гла́с 3.
ПЕ́СНЬ 1
Ирмо́с: Во́ды дре́вле, ма́нием Боже́ственным, во еди́но со́нмище совокупи́вый, и раздели́вый мо́ре Изра́ильтеским лю́дем, се́й Бо́г на́ш, препросла́влен е́сть: Тому́ Еди́ному пои́м, я́ко просла́вися.
Спасе́нию Нача́льника и Жизнода́вца ро́ждшая па́че смы́сла всего́, соу́з разреши́ла еси́ осужде́ния Е́вы прама́тере. Те́мже тва́рь вся́ блажи́т Тя́, Богороди́тельнице Чи́стая.
Озло́бленнаго лю́тыми боле́зньми, душе́ю и те́лом, Пресвята́я Де́во, исхити́ от глубины́ неча́яния, все́х ну́ждных избавля́ющи мя́: Ты́ бо еси́, Пречи́стая, милосе́рдия исто́чник.
Сла́ва: Совлеко́хся оде́жды весе́лия, в ско́рбь впа́д и боле́знь, и лю́те уязви́хся отвсю́ду: предвари́ и изба́ви мя́ от одержа́щия пре́лести: Ты́ бо ми́ еси́, Влады́чице, прибе́жище и наде́жда.
И ны́не: Предста́тельницу Тя́ тве́рду стяжа́в, Богоневе́сто, ко Твоему́ покро́ву притека́ю, моля́ся: не пре́зри мя́, Твоего́ раба́, мно́гими страстьми́ и боле́зньми и скорбьми́ отягче́на, но моли́твами Твои́ми исцели́, Ма́ти Бо́жия.
ПЕ́СНЬ 3
Ирмо́с: И́же от не су́щих вся́ приведы́й, сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
В недоуме́нии и ско́рби боле́зненне е́смь окая́нный, во сле́д себе́ сме́рть зря́: те́мже, Пречи́стая, Твое́ю моли́твою спаси́ мя.
Все́ житие́ растле́нно злы́ми и блу́дными дея́нии клеве́щет на мя́, и отча́янием мя́ погружа́ет: Чи́стая, спаси́ мя.
Сла́ва: Щедро́т Твои́х бе́здна, всю́ду пролива́ема, Влады́чице, Еди́ныя ра́ди бла́гости, во еле́и масти́те умаща́ет все́х при́сно Тя́ пою́щих.
И ны́не: Я́ко от нача́ла Тя́ естества́ на́шего прие́м, Богоневе́сто, Сы́н Тво́й и Госпо́дь, совокупля́ет моли́твами Твои́ми Тебе́ пою́щыя.
ПЕ́СНЬ 4
Ирмо́с: Положи́л еси́ к на́м тве́рдую любо́вь, Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й, Го́споди.
Всю́ на Тя́ наде́жду положи́х, Влады́чице, молю́ся и припа́даю от души́: смертоно́сныя изба́ви боле́зни, возводя́щи мя́ к жи́зни спасе́ния, Я́же Жи́знь ро́ждшая.
Исцели́ мя, Чи́стая, моли́твами Твои́ми отча́яннаго раба́ Твоего́, подо́бием лю́тых и растле́нных ра́н: Врача́ бо родила́ еси́, в ми́лости бога́таго Бо́га на́шего.
Сла́ва: В стра́сти лю́тыя впа́дшаго мя́ изба́ви, и весе́лия оде́жду посеще́нием Твои́м Боже́ственным пода́ждь ми́, я́же преиму́щую вся́к у́м Ра́дость, Де́во, прорасти́вшая.
И ны́не: Друго́е Не́бо Богоро́дице яви́лася еси́, Со́лнце пра́вды несказа́нно на земли́, Чи́стая, возсия́вшая: И́мже на́м возсия́ Богоразу́мия све́т присносу́щный.
ПЕ́СНЬ 5
Ирмо́с: К Тебе́ у́тренюю, все́х Творцу́, преиму́щему вся́к у́м ми́рови: зане́ све́т повеле́ния Твоя́, в ни́хже наста́ви мя́.
Ме́ртвость творя́щий и стра́сти прибли́жихся, от мои́х безме́рных грехо́в: Ма́ти Бо́жия, Тя́ избавле́ние мно́гих злы́х мои́х бы́ти, молю́ приле́жно.
Душе́внии мои́ ру́це простира́ю к Тебе́, Чи́стая, плотски́ми бо разслабе́х окая́нный: но Ты́ от мно́гих ра́н изба́ви мя́, подаю́щи исцеле́ние.
Сла́ва: Совлеко́хся здра́выя оде́жды, и плаче́вную ри́зу в боле́знех обле́к: Тебе́ молю́ся, Влады́чице, облецы́ мя во здра́вие.
И ны́не: Я́ко му́чеников и апо́столов свяще́нное су́щи благоле́пие, Богоро́дице, и ве́рных заступле́ние, вси́ досто́йно Тя́ сла́вим.
ПЕ́СНЬ 6
Ирмо́с: Возведи́ от тли́ мя, Го́споди Бо́же мо́й, Ио́на вопия́ше. И а́з вопию́ Ти: из глубины́ изба́ви мя́, Спа́се, мно́гих мои́х зо́л, и к све́ту Твоему́, молю́ся, наста́ви.
Напряже́ на мя́ мно́жество боле́зней, от мои́х безме́рных согреше́ний тлетво́рный, и умерщвле́нием мя́ обложи́ша: но Ты́ Сама́, Богоро́дице, от си́х мя́ изба́ви, и вся́кия ну́жды исхити́.
Вве́ржен бы́х во глубину́ прегреше́ний, и боле́зней и скорбе́й безме́рных, и в си́х ны́не отню́д подавля́юся: но Ты́, Богороди́тельнице, просте́рши ру́ку ко спасе́нию возведи́ мя.
Сла́ва: Тя́ основа́ние тве́рдое ве́м, Богоро́дице, и держа́вную по́мощь су́щым в ско́рби: те́мже к Твоему́ покро́ву прибе́г, молю́ Тя, от лю́тых бе́д изба́ви мя́ и от тя́жких боле́зней.
И ны́не: Бразду́ ю́же Боже́ственный Кла́с прора́стшую, И́мже ве́рных сердца́ пита́ются ве́рою, и мы́сленный гла́д преста́, Бо́жий Ковче́г воспои́м, я́ко Де́ву Богома́терь.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 3:
Боже́ственнаго Естества́ не отлучи́ся, пло́ть бы́в во чре́ве Твое́м: но Бо́г вочелове́чися и пребы́сть, И́же по Рождестве́ Ма́терь Тя́ Де́ву, я́ко пре́жде Рождества́ сохрани́в Всенепоро́чну Еди́н Госпо́дь: Того́ приле́жно моли́, дарова́ти на́м ве́лию ми́лость.
ПЕ́СНЬ 7
Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́, благослове́н еси́ взыва́ющыя, Бо́же оте́ц на́ших.
Умилосе́рдися на мя́, Де́во Богоневе́сто, во отча́яния глубину́ попо́лзшася: Тебе́ тишину́ бы́ти ми́, молю́, Пречи́стая, спасе́ний бо еси́ приста́нище су́щым в ну́ждах при́сно.
Неизглаго́ланно па́че ума́ Му́дрость и Си́лу Бо́жию родила́ еси́ Христа́: те́мже си́льна в ми́лости, и ще́дра су́щи, да́ждь ми́ спаси́тельныя цельбы́ Твоя́, Богоро́дице, наде́жде ве́рных.
Сла́ва: Обогати́вши Боже́ственным Рождество́м концы́, нетле́ния сла́достию, от тлетво́рныя мя́ боле́зни, и го́рьких страсте́й свободи́, и спасе́ние пода́ждь, Бо́жия Ма́ти пресла́вная.
И ны́не: И́же две́рь Тя́ та́йную Себе́ предложи́в, и засту́пницу ди́вную су́щым на земли́, Тобо́ю, Чи́стая, две́рь подаде́ челове́ком в ве́чную жи́знь все́х вводя́щу, я́ко ще́др, и все́х Бо́г.
ПЕ́СНЬ 8
Ирмо́с: Вавило́нская пе́щь о́троки не опали́, ниже́ Божества́ о́гнь Де́ву растли́. Те́м со о́троки ве́рнии возопие́м: благослови́те дела́ Госпо́дня Го́спода.
Прегреше́ний неизче́тную пучи́ну стяжа́в, ны́не соудавля́юся, Чи́стая, в боле́знех погружа́емь. Те́мже ми́ ру́ку по́мощи просте́рши, из глубины́ боле́зней возведи́, молю́ся.
Престо́л Бо́гу земле́ный, Две́рь же Небе́сная яви́лася еси́ Присноде́во Чи́стая, Богоро́дице Всепе́тая. Те́мже ми́ спасе́ния две́рь отве́рзи, Богома́ти, и тьмы́ страсте́й свободи́.
Сла́ва: Я́ко виногра́д возрасти́ла еси́, Гро́зд невозде́лан, Чи́стая, вино́ источа́ющ душа́м, веселя́щее ве́рно пою́щих Его́, Всенепоро́чная.
И ны́не: Я́же по Рождестве́ нетле́нна пребы́вши, Всенепоро́чная, мо́лимся, Чи́стая, изба́ви от тли́ рабы́ Твоя́, ве́рно пою́щыя единомышле́нием души́: благослови́те вся́ дела́ Го́спода, и превозноси́те Его́ во ве́ки.
ПЕ́СНЬ 9
Ирмо́с: На Сина́йстей горе́ ви́де Тя́ в купине́ Моисе́й, неопа́льно О́гнь Божества́ заче́ншую во чре́ве: Дании́л же Тя́ ви́де го́ру несеко́мую, же́зл прозя́бший, Иса́иа взыва́ше, от ко́рене Дави́дова.
О Де́во блага́я! О ми́ра ра́досте и прибе́жище! О храни́лище ве́рных, и избавле́ние скорбе́й! Ты́ предста́ни ми́ в ча́с сме́рти, и изба́ви от бесо́в, и́щущих растли́ти мя́.
Я́ко Зижди́теля и Бо́га заче́нши во утро́бе, Де́во Ма́ти Чи́стая, си́лою я́же в Тебе́ низложи́ бесо́в шата́ния, и вознеси́ ро́г пою́щих держа́ву Твою́ Боже́ственную, и ве́рно покланя́ющихся о́бразу Твоему́.
Сла́ва: Новосоде́лав на́ше естество́, И́же от Тебе́ воплоще́йся, Де́во Чи́стая, но́во де́лает и обновля́ет, Ма́тернею Твое́ю моли́твою, све́тлую и бо́друю засту́пницу, и су́щую Богоро́дицу в пе́снех непреста́нно Тя́ велича́ющих.
И ны́не: Ты́ а́нгелов ра́дость, Ты́ пра́ведников добро́та, Ты́ ве́рных наде́жда, Ты́ соблюде́ние на́ше: Ты́ мо́ст, и́же к жи́зни несостаре́ющейся преводя́щий, ве́рою и любо́вию Тя́ велича́ющыя.
Та́же: Досто́йно е́сть: Трисвято́е. По О́тче на́ш: Тропари́, и про́чее обы́чно, и отпу́ст.
Суббота 
В суббо́ту у́тра 
по 1-м стихосло́вии, седа́льны му́ченичны, гла́с 3:
Благоду́шное терпе́ния ва́шего победи́ ко́зни злонача́льнаго врага́ страстоте́рпцы всехва́льнии: сего́ ра́ди ве́чнаго сподо́бистеся блаже́нства. Но моли́теся Го́сподеви, христолюби́вых люде́й спасти́ ста́до, му́ченицы су́ще и́стиннии.
Сти́х: Ди́вен Бо́г во святы́х Свои́х, Бо́г Изра́илев.
Сия́ете ве́рою Пресве́тлая свети́ла святи́и, неду́гующих вра́чеве, страстоте́рпцы прехва́льнии, мучи́телей у́бо ра́н не убоя́стеся, и́дольское злоче́стие низложи́сте, побе́ду иму́ще непобеди́мую, кре́ст и́стинный.
Сла́ва, и ны́не, Богоро́дичен: Тя́ хода́тайствовавшую спасе́ние ро́да на́шего, воспева́ем, Богоро́дице Де́во: пло́тию бо от Тебе́ восприя́тою Сы́н Тво́й и Бо́г на́ш, кресто́м восприи́м стра́сть, изба́ви на́с от тли́, я́ко Человеколю́бец.
По 2-м стихосло́вии, седа́льны, гла́с 3:
Вооружи́вшеся всеору́жеством Христо́вым, и обо́лкшеся во ору́жие ве́ры, полки́ вра́жия страда́льчески низложи́сте, усе́рдно бо упова́нием жи́зни, претерпе́сте вся́ мучи́телей преще́ния же и ра́ны. Те́мже и венцы́ прия́сте, му́ченицы Христо́вы терпеливоду́шнии.
Сти́х: Ди́вен Бо́г во святы́х свои́х, Бо́г Изра́илев.
Страстоте́рпцы святи́и, моли́те ми́лостиваго Бо́га, да прегреше́ний оставле́ние пода́ст душа́м на́шым.
Сти́х: Блаже́ни, я́же избра́л, и прия́л еси́ Го́споди.
Егда́ сло́вом Твои́м предста́нем безме́здному Твоему́ суди́щу Го́споди, не посрами́ в Тя́ ве́ровавших, Спа́се на́ш: вси́ бо согреши́хом, но Тебе́ не отступи́хом. Те́мже мо́лим Тя́, в селе́ниих пра́ведных Твои́х, Христе́, и́хже прия́л еси́, упоко́й: еди́н бо еси́ безгре́шен.
Сла́ва, и ны́не, Богоро́дичен: Проро́цы пропове́даша, апо́столи научи́ша, му́ченицы испове́даша, и мы́ ве́ровахом, Богоро́дицу Тя́ вои́стинну су́щую: те́мже и велича́ем Рождество́ Твое́, Пречи́стая.
Кано́н святы́м му́чеником, и святи́телем, и преподо́бным, и усо́пшым. Творе́ние Ио́сифово. Гла́с 3.
ПЕ́СНЬ 1
Ирмо́с: Ди́вно, сла́вно творя́й чудеса́ Ты́ еси́, Бо́же, бе́здну оземлени́вый, и колесни́цы потопи́вый, и лю́ди спасы́й пою́щыя Тебе́, я́ко Царю́ на́шему и Бо́гу.
Муче́ния сла́ву, прему́дрии, обрето́сте вси́ страда́льцы, муче́ния многообра́зная до́блественне претерпе́сте, страстоте́рпцы: те́мже сла́вими есте́ при́сно.
Превы́шший иму́ще живо́т яви́стеся Боже́ственнии служи́телие, прему́дрии священнотаи́нницы вопло́щшагося сло́ва, упа́сше до́бре Госпо́дне ста́до си́лою Боже́ственною.
Распе́ншеся ми́рови преподо́бнии, плотски́х все́х сласте́й отверго́стеся, и сосу́ди ду́ха я́вльшеся, ду́хи преле́стныя Боже́ственною си́лою погуби́сте вку́пе.
Сла́ва: И́же от земли́ повеле́нием Твои́м, Го́споди, ве́рою благоче́стною ще́дре преста́вльшыяся, жи́зни безконе́чныя и све́та невече́рняго сподо́бив, упоко́й я́ко бла́г.
Богоро́дичен: Я́ко Бо́га ро́ждшую пло́тию, Пречи́стая, нра́вом благоче́стным чти́м Тя́ непреста́нно, с честны́ми жена́ми, посто́м просия́вшими, и страда́ньми врага́ низложи́вшими.
Други́й кано́н усо́пшым пое́м наряду́, иде́же не́сть мине́и. Творе́ние Феофа́ново.
ПЕ́СНЬ 1
Ирмо́с: Пресека́емое мо́ре жезло́м дре́вле Изра́иль про́йде я́ко по пусты́ни, и крестообра́зно я́ве предъуготовля́ет стези́: сего́ ра́ди пои́м во хвале́нии чу́дному Бо́гу на́шему, я́ко просла́вися.
Припе́в: Ди́вен Бо́г во святы́х Свои́х, Бо́г Изра́илев.
Погребе́нием Твои́м сме́рть умертви́в, и низложи́в а́дово мучи́тельство, на небеса́ предте́ча на́м возше́дый, страстоте́рпческий ли́к совозне́сл еси́. Ны́не же ду́шы упоко́й преста́вленныя к Тебе́, Христе́.
Припе́в: Поко́й, Го́споди, ду́шы усо́пших ра́б Твои́х.
И́же Боже́ственныя му́ченики укрепля́яй, и те́ми пре́лесть потреби́вый, мольба́ми и́х, я́ко Бо́г, сконча́вшымся я́же о Тебе́, Спа́се, безсме́ртие и блаже́нное насле́дие улучи́ти благоволи́.
Сла́ва: За рабы́, Влады́ко, Твою́ кро́вь закла́вся излия́л еси́ я́ко ще́др, до́лг же за ни́х воздая́: сего́ ра́ди, Милосе́рде, Тебе́ мо́лим, преста́вленныя рабы́ Твоя́ к Тебе́ упоко́й.
И ны́не: Чи́стую воспои́м Богоро́дицу, Бо́га ро́ждшую, сме́ртию свое́ю сме́рть на́шу испрове́ргшаго, и жи́знь источи́вшаго нестаре́ющуюся, и во ве́ки пребыва́ющее блаже́нство.
ПЕ́СНЬ 3
Ирмо́с: Непло́дная душе́ и безча́дная, стяжи́ пло́д благосла́вный, веселя́щися возопи́й: утверди́хся Тобо́ю, Бо́же, не́сть свя́т, не́сть пра́ведн, па́че Тебе́, Го́споди.
Си́лою Бо́жиею укрепля́еми му́ченицы сла́внии, пагуборо́дную си́лу, и́же в зло́бе си́льнаго врага́, до конца́ погуби́сте, и побе́дныя прия́сте Боже́ственныя венцы́.
И́же преподо́бныя, Влады́ко, яви́л еси́ врага́ победи́тели, и святи́тели пома́занием пресвяты́м освяти́вый Христе́, те́х мольба́ми освяти́ и просвети́ пою́щыя Тя́.
Со проро́ки все́ми восхва́лим же́н Боже́ственных ли́к, я́же в посте́ просия́вшыя, и ве́рою пострада́вшыя, и многоко́зненнаго зми́я попра́вшыя.
Сла́ва: И́хже от на́с преста́вил еси́ Боже́ственною во́лею, Христе́, со святы́ми учини́, я́же в житии́ презре́в, Ще́дре, те́х прегреше́ния, мо́лимся, моли́твами святы́х Твои́х.
Богоро́дичен: И́же спасе́ни, Пречи́стая, Твои́м святы́м Рождество́м, гла́с Гаврии́лов вопие́м Ти́ ве́рно, е́же ра́дуйся, и мо́лимся: Твои́ми моли́твами, прегреше́ний проще́ние все́м на́м испроси́.
И́н Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Созда́вый мя́ от земли́, и к земли́ возвраще́на окая́ннаго обнови́вый светле́е, ду́шы усо́пших упоко́й моли́твами му́ченик.
Страстоте́рпец му́ченик, бие́ньми же и вяза́ньми, ра́нами и я́звами, умоле́н быва́я, ду́шы ра́б Твои́х во святы́х селе́ниих учини́, Ще́дре.
Сла́ва: Изба́ви Человеколю́бче рабы́ Твоя́ гее́нны, огня́ же и мра́чных селе́ний а́да, и́же ве́рою, Влады́ко, усо́пшыя Твое́ю наде́ждею.
И ны́не: Свяще́ннейшая, я́ко Ма́ти Зижди́теля тва́ри су́щи, сме́рти разо́ршаго си́лу, Богоро́дице Пречи́стая, и нетле́ние на́м дарова́вшаго.
ПЕ́СНЬ 4
Ирмо́с: Приосене́нную го́ру Авваку́м прозря́ше пречи́стую Твою́ утро́бу, Чи́стая. Те́м взыва́ше: от ю́га прии́дет Бо́г, и Святы́й от горы́ приосене́нныя ча́щи.
Я́коже овча́та приведо́стеся вси́ во́лею закла́вшеся я́коже а́гнцы, му́дрии страда́льцы, А́гнцу на Дре́ве Кре́стнем благоизво́лившему Бо́жию Сло́ву закла́тися за ро́д челове́ческий.
Со преподо́бными почти́м благосла́вныя первосвяще́нники, свети́льники бы́вшыя ве́рным: е́реси же разруши́вшыя, и страсте́й тьму́ глубо́кую, и к незаходи́мому све́ту ве́рою прело́жшыяся.
Красото́ю слове́с, богогла́снии проро́цы просвеща́ют ве́рных ду́шы, по́двигов же светлостьми́, и чуде́с восто́ками озаря́ют сердца́ богоно́сныя жены́.
Сла́ва: И́же житие́ оста́вльшыя, преми́рней сла́ве прича́стники покажи́, сло́ве Бо́жий, прегреше́ний избавле́ние си́м да́руяй бла́же, я́же соде́яша на земли́ в ра́зуме и не в ра́зуме.
Богоро́дичен: Му́чеников сла́ву, святи́телей и преподо́бных Боже́ственное удобре́ние, и ве́рных утвержде́ние, проро́ков оглаше́ние, Всепе́тую воспои́м Госпо́дню Ма́терь.
И́н Ирмо́с: Положи́л еси́ к на́м тве́рдую любо́вь, Го́споди: Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ве си́ле Твое́й, Го́споди.
Во гро́б за ны́ ми́лостивно всели́вся, Влады́ко, гро́бы истощи́л еси́ я́ко Бо́г, и победоно́сцы я́вль му́ченики, в ме́сте ослабле́ния усо́пшыя рабы́ Твоя́ учини́.
И́же страда́лец кре́пкия по́двиги, и ра́ны, и удо́в отсече́ния, я́же за Тя́ претерпе́ша, Влады́ко, ра́дуяся прие́мый, и я́же прия́л еси́, изба́ви от муче́ния.
Сла́ва: И́же манове́нием свои́м живота́ име́я уме́рение, безконе́чныя Твоея́ жи́зни и нетле́нныя сла́вы сподо́би, я́же к Тебе́ преста́вил еси́, грехо́вное разо́рь средогра́дие.
И ны́не: Ма́ти вои́стинну и Де́ва яви́лася еси́, Всенепоро́чная, зача́тие и рождество́ и́стинно, к де́вству еди́на сочета́вши: Бо́га бо родила́ еси́, сме́рти разо́ршаго си́лу.
ПЕ́СНЬ 5
Ирмо́с: Све́том твои́м невече́рним, Христе́, озари́, Бо́же, смире́нную мою́ ду́шу, и наста́ви на стра́х Тво́й, зане́ све́т повеле́ния Твоя́.
Ра́ны ва́шя и я́звы, врагу́ у́бо яви́шася я́звы неисце́льныя: я́звы же ны́не исцеля́ют все́х ве́рных страда́льцы Госпо́дни.
Воспои́м преподо́бных мно́жество, и ублажи́м святи́тели Христо́вы, и почти́м проро́ки Его́, ны́не о на́с при́сно моля́щыяся.
Бо́га вопло́щшася на́с ра́ди, лю́бящя всесла́вныя жены́, нра́вом пра́вым пострада́вшя, и пости́вшяся, на небесе́х ны́не пребыва́ют.
Сла́ва: В ра́йстей, Го́споди, пи́щи, во стране́ живы́х, Христе́, иде́же сия́ет Тво́й све́т, всели́ я́же преста́вил еси́ от земли́, ве́рныя Твоя́ рабы́.
Богоро́дичен: Из Тебе́, Пречи́стая, Бо́г воплоти́ся, и вы́шшую Тя́ а́нгел показа́ ны́не, тва́рей же все́х преиму́щую, Влады́чице: те́мже Тя́ воспева́ем.
И́н Ирмо́с: К Тебе́ у́тренюю, все́х Творцу́, преиму́щему вся́к у́м ми́рови, зане́ све́т повеле́ния Твоя́, в ни́хже наста́ви мя́.
В Це́ркви пе́рвенец, Бла́же, преше́дшыя от на́с му́ченик ра́ди, и честны́х страда́лец мольба́ми: с пра́ведными причти́.
За избавле́ние мно́гих прегреше́ний, пресвяту́ю кро́вь Твою́, Христе́, излия́л еси́: и ны́не му́ченик Твои́х спа́се, мольба́ми, благоче́стно усо́пшыя упоко́й.
Сла́ва: Упра́ви Сло́ве, отше́дших ду́шы в ве́чное ме́сто сла́дости Твоея́, я́же па́че ума́, и святы́х Боже́ственныя све́тлости сподо́би.
И ны́не: Тебе́ Де́ву, Ю́же па́че сло́ва во чре́ве необъиме́нное Сло́во заче́ншую, ме́ртвым жи́знь даю́щаго, досто́йно блажи́м.
ПЕ́СНЬ 6
Ирмо́с: Глубина́ страсте́й воста́ на мя́, и бу́ря проти́вных ве́тров: но предвари́в мя́ Ты́ спаси́, Спа́се, и изба́ви от тли́, я́ко спа́сл еси́ от зве́ря проро́ка.
Свети́льники честны́я це́ркве, а́гнца и па́стыря свяще́ннейшии всесла́внии Христо́вы страда́льцы да почту́тся свяще́нными пе́сньми.
Вознесе́ся преподо́бных собо́р вознесы́й Бо́га во смире́нии: и просла́вися мно́жество святи́телей в де́лех до́брых, просла́вивших Святу́ю Тро́ицу.
Чуде́с показа́нии Боже́ственных, и боле́зней терпе́нием соверше́нным, беззако́ннующих вра́г, свяще́нных же́н ли́к уязви́, му́жески до́блествовавше.
Сла́ва: В ве́ре и́хже от земли́ прия́л еси́, святы́х сопричти́ собо́ром, и в не́дрех ве́рнаго Авраа́ма учини́, Христе́, при́сно сла́вити Твое́ мно́гое благоутро́бие.
Богоро́дичен: Му́чеников, проро́ков и преподо́бных, и все́х от ве́ка пра́ведных похвала́, Ты́ еси́, Пречи́стая: те́мже гла́сы я́ве ра́достными чти́м Тя́ с ни́ми, Богоро́дице.
И́н Ирмо́с: Возведи́ от тли́ мя, Го́споди Бо́же мо́й, Ио́на вопия́ше, и а́з вопию́ Ти: из глубины́ изба́ви мя́, Спа́се, мно́гих мои́х зо́л, и к све́ту Твоему́, молю́ся, наста́ви.
Преложи́ на ра́дость в ве́ре усо́пших рыда́ние, моли́твами страстоте́рпец, препоясу́я и́х благоле́пне, Христе́, весе́лием, и к све́ту Твоему́ направля́я и наставля́я.
Упоко́й, Бо́же, мно́жеством щедро́т Твои́х у патриа́рхов в не́дре преста́вленыя, иде́же све́т сия́ет све́тлый Твоего́ лица́, Христе́, презира́я и́х вся́ прегреше́ния.
Сла́ва: Удиви́ на отше́дших отсю́ду, и лю́тых жития́ изба́вленых, чу́дную ми́лость, Христе́, человеколю́бия Твоего́, и ра́дости Твоея́ насы́ти, и кро́тости.
И ны́не: Ме́ртвости и тли́, и сме́рти изба́вихомся, пресла́вным рождество́м Твои́м, Богома́ти: Ты́ бо на́м родила́ еси́, Чи́стая, нетле́ния исто́чник, и Твои́м све́том ми́р ве́сь просвети́ла еси́.
ПЕ́СНЬ 7
Ирмо́с: Трие́ о́троцы в пещи́ Тро́ицу прообрази́вше, преще́ние о́гненное попра́ша, и пою́ще вопия́ху: благослове́н еси́ Бо́же Оте́ц на́ших.
Стоя́ще посреде́ огня́, пресла́внии страстоте́рпцы Госпо́дни, Боже́ственную ро́су приима́сте с небесе́, и умертви́вшеся му́ками, многоко́зненнаго врага́ ме́ртва соде́ласте.
Боже́ственнии святи́телие, я́ко кора́бль испра́вивше Це́рковь Христо́ву, непотопля́ему ту́ соблюдо́ша, пре́лести избе́гше вои́стинну злы́х во́лн.
Умертви́вше пло́ть свяще́нными по́двиги по́стницы и́стиннии, безстра́стия насле́довасте живо́т несостаре́ющийся, пою́ще: благослове́н еси́ Го́споди Бо́же оте́ц на́ших.
Сла́ва: Не покажи́ пови́нны на суде́ рабы́ Твоя́, я́же преста́вил еси́ ве́рныя, но упоко́й сло́ве, во све́тлости святы́х Твои́х, пе́ти благоутро́бие Твое́.
Богоро́дичен: Му́чеников и преподо́бных, и проро́ков, Всенепоро́чная, и святы́х же́н, и все́х первосвяще́нников священнопожи́вших, ты́ еси́ сла́ва вои́стинну, с ни́миже чти́м тя́.
И́н Ирмо́с: Я́коже дре́вле благочести́выя три́ о́троки ороси́л еси́ в пла́мени халде́йстем, све́тлым Божества́ огне́м и на́с озари́, благослове́н еси́, взыва́ющыя, Бо́же оте́ц на́ших.
И́же все́м живонача́льная, вина́ же и си́ла твори́тельная, Сло́ве Бо́жий, обеща́нныя му́чеником пи́щи сподо́би ду́шы преста́вленных ра́б Твои́х. Благослове́н еси́ Бо́же оте́ц на́ших.
О телесе́х у́бо я́ко тле́нных, до́блественне неради́ша сла́внии му́ченицы Христе́: ны́не же со дерзнове́нием мо́лятся к Тебе́: ду́шы поко́й преста́вленных ра́б Твои́х. Оте́ц на́ших Бо́же, благослове́н еси́.
Сла́ва: Тро́стию кре́стною подписа́л еси́ оставле́ние грехо́в все́м ве́рным, ему́же ны́не ду́шы, я́же преста́вил еси́ к Тебе́, причасти́тися сподо́би, и весе́лием пе́ти Тя́: оте́ц на́ших Бо́же, благослове́н еси́.
И ны́не: Сло́во О́тчее, И́же вся́ во́лею содева́яй, естество́ челове́ческое погребе́ное страстьми́. Я́ко Бо́г обнови́: благослове́н, Пречи́стая, пло́д Твоего́ чре́ва.
ПЕ́СНЬ 8
Ирмо́с: А́нгельми немо́лчно в вы́шних сла́вимаго Бо́га, небеса́ небе́с, земля́, и го́ры, и хо́лми, и глубина́, и ве́сь ро́д челове́ческий, пе́сньми Того́ я́ко Созда́теля и Изба́вителя благослови́те, и превозноси́те во вся́ ве́ки.
Нанесе́нием ра́н, и боле́зней приложе́ньми обдержи́ми зело́, не отверго́стеся и́стиннаго живота́, Госпо́дни страстоте́рпцы, ни истука́нным пода́сте по́чести, пре́лести лука́вей.
Свети́ла, я́коже на све́щницех положе́ни, честны́х доброде́телей, все́х озари́сте ду́шы, вся́ку тьму́ отгна́вше страстоте́рпцы священноде́йственнии, небе́сным умово́м сожи́телие.
Достохва́льнии проро́цы, и преподо́бных сосло́вие, и же́н все́х благогове́йных мно́жество достосла́вное, да воспое́тся досто́йно, о на́с моля́щеся Спасу́ и Бо́гу.
Сла́ва: Ты́ и́же живы́ми облада́яй, я́же от земли́ преста́вил еси́ ве́рныя, со святы́ми во све́те лица́ Твоего́ учини́, проще́ние прегреше́ний, мно́гаго ра́ди, Спа́се, милосе́рдия подая́ си́м.
Богоро́дичен: Многопе́тая Де́ва, проро́ков оглаше́ние, святи́телей и страда́льцев, и преподо́бных удобре́ние, и же́н святы́х ра́дость, да пое́тся по до́лгу во ве́ки.
И́н Ирмо́с: Служи́ти живо́му Бо́гу, в Вавило́не о́троки претерпе́вше, о мусики́йских орга́нех неради́ша, и посреде́ пла́мене стоя́ще, боголе́пную пе́снь воспева́ху глаго́люще: благослови́те вся́ дела́ Госпо́дня Го́спода.
Сы́й сокро́вище безсме́ртия, Ты́ живонача́льниче, ме́ртвым нетле́ние провозвести́л еси́, е́же твои́м му́чеником, Христе́, благоче́стно ве́рою Тебе́ пою́щым дарова́л еси́: благослови́те вся́ дела́ Госпо́дня Го́спода.
Му́дростию духо́вною, и терпе́нием де́л кре́пцыи страда́льцы о му́ках неради́ша, душа́м преста́вленным от Христа́ оставле́ния про́сят, зову́ще: благослови́те вся́ дела́ Госпо́дня Го́спода.
Сла́ва: Очи́сти, Бла́же, копие́м ре́бр Твои́х растерза́в рукописа́ние к Тебе́ преста́вленных, и средогра́дие оте́м прегреше́ний, песносло́вити Тя́ прие́м и́х, Спа́се, благоволи́: благослови́те вся́ дела́ Госпо́дня Го́спода..
И ны́не: О́блак Тя́ мы́сленный претру́ждшымся жа́ждею умерщвле́ния, Де́во Чи́стая, ве́мы, во́ду жи́ву оставле́ния источа́ющу, и ме́ртвым безсме́ртие все́м подаю́щую, ве́рою при́сно зову́щым: благослови́те вся́ дела́ Госпо́дня Го́спода.
Та́же, пе́снь Богоро́дицы: Вели́чит душа́ моя́ Го́спода.
ПЕ́СНЬ 9
Ирмо́с: На Сина́йстей горе́ ви́де Тя́ в купине́ Моисе́й, неопа́льно о́гнь Божества́ заче́ншую во чре́ве: Дании́л же Тя́ ви́де го́ру несеко́мую, же́зл прозя́бший, Иса́иа взыва́ше от ко́рене Дави́дова.
Я́коже овча́та приведо́стеся закла́вшемуся на́с ра́ди, и Боже́ственныя ли́ки а́нгел испо́лнисте ра́дости, страстоте́рпцы Христо́вы. Те́мже моли́твами ва́шими все́х утверди́те, и от врага́ вре́дныя пре́лести все́х изба́вите.
Я́ко свети́льницы живо́тное сло́во иму́ще, просвети́сте ду́шы, первосвяще́нницы Христо́вы свяще́ннейшии, Боже́ственныя сла́вы прича́стницы: я́ко о́гнь прии́мше ду́ха преподо́бнии, стра́сти попали́сте, и и́дольское разжиза́ние погуби́сте.
Со проро́ки святы́ми почти́м преподо́бных мно́жество, пре́жде зако́на, и в зако́не возсия́вших житие́м чи́стым, же́н же святы́х ли́ки восхва́лим, и возопии́м: Го́споди, моли́твами и́х спаси́ все́х на́с.
Сла́ва: Погребе́ние Твое́, Христе́, и воскресе́ние, все́м бы́сть живо́т. Сего́ ра́ди дерза́юще вопие́м Ти́: со все́ми избра́нными ве́рныя, я́же прия́л еси́ рабы́ Твоя́ упоко́й си́х согреше́ния вся́ проща́я, я́ко Бо́г преблаги́й.
Богоро́дичен: Стра́шно ме́сто сие́, возопи́, егда́ Иа́ков Твое́ воображе́ние в ле́ствице ви́де, Богоро́дице, нело́жне: му́чеников сла́во, и преподо́бных похвало́, а́нгелов украше́ние, и все́х проро́ков, и ве́рных спасе́ние.
И́н Ирмо́с: Купино́ю и огне́м пропи́санную в Сина́и законополо́жнику Моисе́ю, и Бо́жий во чре́ве неопа́льно заче́ншую о́гнь, всесве́тлую и негаси́мую свещу́, су́щую Богоро́дицу пе́сньми чту́ще велича́ем.
Ны́не я́ко еди́н бла́г, и человеколю́бец Бо́г, преста́вленныя к Тебе́, му́ченик мольба́ми, в стране́ кро́тких земли́ всели́, разреше́ние прегреше́ний подая́, Ми́лостиве, си́м, да непреста́нно пе́сньми Тя́ велича́ем.
Во святы́х селе́ниих, в не́дрех Авраа́ма, я́же прия́л еси́, Христе́, причти́ с пра́ведными Твои́ми: иде́же сия́ет све́т лица́ Твоего́ неизрече́нный и Боже́ственный, и пребыва́ющее во ве́ки вои́стинну присносу́щное ра́дование.
Блаже́нныя Твоея́ жи́зни, и ве́чных бла́г непреста́нныя пи́щи, весе́лия и́стиннаго сподо́би рабы́ Твоя́, я́же преста́вил еси́ во́лею, Жизнода́вче, в ме́сте зла́чне, на вода́х поко́йных.
И ны́не: Я́ко святы́й ковче́г, и свиде́ния ски́ния законода́вца Бо́га, прия́ла еси́ во утро́бе, Всенепоро́чная, Зижди́теля Твоего́, изрече́ние дре́вния кля́твы, и зако́н сме́рти свое́ю сме́ртию испрове́ргшаго.
Та́же, Досто́йно е́сть: Ектениа́, и свети́лен, и псалмы́ обы́чны.
На хвали́тех стихи́ры му́ченичны, гла́с 3:
Святы́х му́ченик па́мять, прииди́те, лю́дие, вси́ почти́м, я́ко позо́р бы́ша а́нгелом и челове́ком и побе́ды венцы́ от Христа́ прия́ша, и мо́лятся о душа́х на́ших.
Царе́й и мучи́телей стра́х отри́нуша Христо́вы во́ини, и благодерзнове́нно и му́жески Того́ испове́даша, вся́ческих Го́спода Бо́га и Царя́ на́шего, и мо́лятся о душа́х на́ших.
Си́лы святы́х А́нгел удиви́шася му́ченическим страда́нием, я́ко пло́тию сме́ртною обложе́ни, о му́ках неради́ша, подо́бницы бы́вше страсте́м Спа́са Христа́, и мо́лятся о душа́х на́ших.
Я́ко свети́ла в ми́ре сия́ете, и по сме́рти святи́и му́ченицы, по́двигом до́брым подви́гшеся: и иму́ще дерзнове́ние, Христа́ умоли́те, поми́ловатися душа́м на́шым.
Ме́ртвен: Челове́цы, что́ всу́е мяте́мся? Пу́ть кра́ток е́сть, теце́м: ды́м е́сть житие́, па́ра, пе́рсть и пе́пел: вма́ле явля́ется, и вско́ре погиба́ет. Те́мже Христу́ Безсме́ртному Царю́ возопии́м: преста́вленныя от на́с упоко́й, иде́же все́х е́сть веселя́щихся жили́ще у тебе́.
Сла́ва, и ны́не, Богоро́дичен: Без се́мене зачала́ еси́ от Ду́ха Свята́го, и славосло́вяще воспева́ем Тя́: ра́дуйся, Пресвята́я Де́во.
На стихо́вне стихи́ры ме́ртвены. Творе́ние Феофа́ново, гла́с 3.
Подо́бен: Ве́лия Креста́ Твоего́:
Сла́влю Кре́ст Тво́й честны́й, и́мже живо́т дарова́ся, и пи́щи наслажде́ние, ве́рою и любо́вию Тя́ пою́щым, Еди́не Многоми́лостиве. Те́мже вопие́м Ти́, Христе́ Бо́же: преста́вльшыяся от на́с упоко́й, иде́же все́х е́сть веселя́щихся жили́ще у тебе́.
Сти́х: Блаже́ни, я́же избра́л и прия́л еси́, Го́споди.
Еди́не Ми́лостиве и Благоутро́бне, име́яй непостижи́мую бла́гости пучи́ну, све́дый естество́ челове́ческое, е́же соде́лал еси́: Тя́ мо́лим, Христе́ Бо́же, преста́вленныя от на́с упоко́й, иде́же е́сть все́х веселя́щихся жили́ще у тебе́.
Сти́х: Ду́шы и́х во благи́х водворя́тся.
Усну́в во гро́бе я́ко Челове́к, си́лою же непобеди́мою я́ко Бо́г воскреси́л еси́, я́же во гробе́х спя́щыя, немо́лчныя пе́сни Тебе́ принося́щыя. Те́мже мо́лим Тя́, Христе́ Бо́же: преста́вленныя от на́с упоко́й, иде́же е́сть все́х веселя́щихся жили́ще у тебе́.
Сла́ва, и ны́не, Богоро́дичен: Свещу́ разу́мную Тя́, нося́щую све́т Божества́, совоку́пльшася дебельству́ челове́ческаго существа́, Богоро́дице, вси́ ве́мы: Твоего́ моли́ Сы́на и Бо́га, преста́вленныя от на́с упоко́ити, иде́же е́сть все́х веселя́щихся ра́дование.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь, ектениа́, и отпу́ст. Та́же ча́с пе́рвый, и отпу́ст.
В суббо́ту блаже́нны, гла́с 3: 
Отве́ргша, Христе́, за́поведь Твою́ пра́отца Ада́ма, из рая́ изгна́л еси́: разбо́йника же, Ще́дре, испове́давша Тя́ на кресте́, во́нь всели́л еси́, зову́ща: помяни́ мя, Спа́се, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
О́гненным ра́нам примеша́ющеся страстоте́рпцы Христо́вы, ро́су небе́сную обрето́сте, прохлажда́ющую же и укрепля́ющую ва́с терпе́ти плотски́я го́рькия боле́зни: те́мже облегчева́ете вся́ку боле́знь при́сно от ду́ш на́ших.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Святи́телие свяще́ннии, проро́цы сла́внии, преподо́бных мно́жество, и же́н Боже́ственных собо́р, пострада́вших ве́рою, и низложи́вших пре́лесть вра́жию, небе́сную сла́ву получи́ша: и́хже моли́твами, Спа́се, уще́дри рабы́ Твоя́.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Иде́же сия́ет Тво́й све́т, во хра́мех избра́нных твои́х, Бо́же, иде́же пи́ща присносу́щная, я́же от на́с ве́рою преста́вленныя учини́ Иису́се, презря́ и́х, Спа́се, согреше́ния: да Тя́, Влады́ко, приле́жно сла́вим.
Сла́ва: Отцу́, и Сы́ну, и Ду́ху Боже́ственному, покланя́емся ве́рнии Тро́ице несозда́нней, в трие́х ли́цех, и во еди́ном Божестве́, при́сно от безпло́тных си́л, в трие́х свяще́ниих славосло́вимей ве́рно.
И ны́не: Просвеще́ние и очище́ние, из Тебе́ яви́ся все́х изба́витель, Богора́дованная Влады́чице, его́же приле́жно моли́ в бу́дущий су́д стра́шный, осужде́ния вся́каго на́с изба́вити, Пречи́стая, ве́рно всегда́ пою́щих Тя́.
Коне́ц тре́тиему гла́су.
ГЛАС 4 
Суббота 
В суббо́ту ве́чера 
на ма́лей вече́рни, на Го́споди воззва́х, стихи́ры воскре́сны 3, повторя́юще пе́рвую. Гла́с 4:
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Животворя́щему Твоему́ Кресту́, непреста́нно кла́няющеся, Христе́ Бо́же, тридне́вное Воскресе́ние Твое́ сла́вим: те́м бо обнови́л еси́ истле́вшее челове́ческое естество́, Всеси́льне, и и́же на небеса́ восхо́д обнови́л еси́ на́м, я́ко еди́н Бла́г и Человеколю́бец. [Два́жды.]
Дре́ва преслуша́ния запреще́ние разреши́л еси́, Спа́се, на дре́ве кре́стнем во́лею пригвозди́вся, и во а́д соше́д, Си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых Твоему́ Воскресе́нию, ра́достию вопию́ще: всеси́льне Го́споди, сла́ва Тебе́.
Врата́ а́дова сокруши́л еси́, Го́споди, и Твое́ю сме́ртию сме́ртное ца́рство разруши́л еси́: ро́д же челове́ческий от истле́ния свободи́л еси́, живо́т и нетле́ние ми́ру дарова́в, и ве́лию ми́лость.
Сла́ва, и ны́не, Богоро́дичен, догма́тик. Гла́с 4:
Без се́мене зачала́ еси́ и родила́ еси́ неизрече́нно, Низложи́вшаго си́льныя от престо́л, и Вознося́щаго смире́нныя, и Воздвиза́ющаго ро́г ве́рных Свои́х, сла́вящих Христо́в Кре́ст и погребе́ние, и сла́вное Воскресе́ние. Те́мже Тя́, Богоро́дице, Хода́таицу толи́ких бла́г немо́лчными пе́сньми ублажа́ем, я́ко моля́щуюся при́сно, е́же спасти́ся душа́м на́шым.
Та́же, Све́те ти́хий: Посе́м проки́мен: Госпо́дь воцари́ся: три́жды. Сти́х: Облече́ся Госпо́дь в си́лу, и препоя́сася. Та́же, Сподо́би, Го́споди, в ве́чер се́й: Иере́й же ектении́ не глаго́лет, но пое́м.
На стихо́вне стихи́ру воскре́сну, гла́с 4:
Го́споди возше́д на Кре́ст, пра́деднюю на́шу кля́тву потреби́л еси́, и соше́д во а́д, ве́чныя у́зники свободи́л еси́, нетле́ние да́руя челове́ческому ро́ду: сего́ ра́ди пою́ще сла́вим животворя́щее и спаси́тельное Твое́ воста́ние.
Та́же стихи́ры подо́бны Пресвяты́я Богоро́дицы.
Подо́бен: Зва́нный свы́ше:
Сти́х: Помяну́ и́мя Твое́ во вся́ком ро́де и ро́де.
Из Безнача́льна Отца́ Сы́н безле́тно, низхожде́ния ра́ди и спасе́ния челове́ков, Бо́г Челове́к бы́сть, да пода́ст первозда́нному ны́не ра́й: тогда́ и все́ естество́ изба́вится от пре́лести зми́евы, и о́браз па́дший спасе́т, я́ко Благопремени́тель: отню́дуже Ма́терь соде́ла Невесторо́дицу Чи́сту я́ко нескве́рну, Ю́же я́ко агки́ру вси́, и приста́нище ублажа́ем.
Сти́х: Слы́ши, Дщи́, и ви́ждь, и приклони́ у́хо Твое́.
Воплоще́нна Созда́теля все́х, име́ла еси́ во утро́бе Твое́й, Богоблаже́нная, вообрази́вшаго Челове́ка, пре́жде па́дшаго преступле́нием змии́ным: Бо́га бо родила́ еси́ пло́тию несказа́нно на́м, и из тле́ния свободи́ла еси́ естество́ все́ обетша́вшее, Рождество́м Твои́м, те́мже пое́м и сла́вим Твою́ благода́ть Де́во Безневе́стная, моли́тися не преста́й, спасти́ся душа́м на́шым.
Сти́х: Лицу́ Твоему́ помо́лятся бога́тии лю́дстии.
Да Твоея́ все́м мно́жество ми́лости и бла́гости откры́еши на́м неопредели́мую пучи́ну, грехи́ рабо́в Твои́х вся́ загла́ди: и́маши бо, Всенепоро́чная, я́ко Ма́ти су́щи Бо́жия, вла́сть созда́ния, и во́диши вся́, я́ко хо́щеши, си́лою Твое́ю: и́бо благода́ть Ду́ха Свята́го я́ве все́льшаяся в Тя́, соде́йствует Ти́ во все́м при́сно, Всеблаже́ннейшая.
Сла́ва, и ны́не: И́же со Отце́м и Ду́хом славосло́вимый Сы́н, в вы́шних от Серафи́мов первосозда́ннаго па́ки обнови́ти хотя́, всего́ Себе́ истощи́ неизрече́нно во утро́бе Твое́й, Богоро́дице Всепе́тая: и из Тебе́ возсия́вый, просвети́ всего́ ми́ра Божество́м, изба́вивый от идолонеи́стовства, и Собо́ю обожи́вый, на небеса́ возведе́ челове́чество, Христо́с Бо́г и Спа́с ду́ш на́ших.
Та́же, Ны́не отпуща́еши: Трисвято́е. Тропа́рь: Све́тлую Воскресе́ния про́поведь: Богоро́дичен: Е́же от ве́ка утае́ное: Ектениа́ и отпу́ст.
В суббо́ту на вели́цей вече́рни 
на Го́споди, воззва́х, стихи́ры воскре́сны, гла́с 4.
Сти́х: Изведи́ из темни́цы ду́шу мою́, испове́датися и́мени Твоему́.
Животворя́щему Твоему́ Кресту́, непреста́нно кла́няющеся, Христе́ Бо́же, тридне́вное Воскресе́ние Твое́ сла́вим: те́м бо обнови́л еси́ истле́вшее челове́ческое естество́, Всеси́льне, и и́же на небеса́ восхо́д обнови́л еси́ на́м, я́ко еди́н Бла́г и Человеколю́бец.
Сти́х: Мене́ жду́т пра́ведницы, до́ндеже возда́си мне́.
Дре́ва преслуша́ния запреще́ние разреши́л еси́, Спа́се, на Дре́ве кре́стнем во́лею пригвозди́вся, и во а́д соше́д, Си́льне, сме́ртныя у́зы я́ко Бо́г растерза́л еси́. Те́мже кла́няемся е́же из ме́ртвых Твоему́ Воскресе́нию, ра́достию вопию́ще: всеси́льне Го́споди, сла́ва Тебе́.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Врата́ а́дова сокруши́л еси́, Го́споди, и Твое́ю сме́ртию сме́ртное ца́рство разруши́л еси́: ро́д же челове́ческий от истле́ния свободи́л еси́, живо́т и нетле́ние ми́ру дарова́в, и ве́лию ми́лость.
И́ны стихи́ры, творе́ние Анато́лиево.
Сти́х: Да бу́дут у́ши Твои́ вне́млюще гла́су моле́ния моего́.
Прииди́те воспои́м, лю́дие, Спа́сово тридне́вное воста́ние, и́мже изба́вихомся а́довых нереши́мых у́з: и нетле́ние и жи́знь вси́ восприя́хом зову́ще: распны́йся, и погребы́йся, и воскресы́й, спаси́ ны Воскресе́нием Твои́м, Еди́не Человеколю́бче.
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
А́нгели и челове́цы, Спа́се, Твое́ пою́т тридне́вное Воста́ние, и́мже озари́шася вселе́нныя концы́, и рабо́ты вра́жия вси́ изба́вихомся, зову́ще: Животво́рче Всеси́льне Спа́се, спаси́ ны Воскресе́нием Твои́м, Еди́не Человеколю́бче.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Врата́ ме́дная сте́рл еси́, и вереи́ сокруши́л еси́, Христе́ Бо́же, и ро́д челове́ческий па́дший воскреси́л еси́. Сего́ ра́ди согла́сно вопие́м: Воскресы́й из ме́ртвых, Го́споди, сла́ва Тебе́.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Го́споди, е́же от Отца́ Твое́ Рождество́, безле́тно е́сть и присносу́щно: е́же от Де́вы воплоще́ние, неизрече́нно челове́ком и несказа́нно: и е́же во а́д соше́ствие стра́шно диа́волу и а́ггелом его́: сме́рть бо попра́в, тридне́вен воскре́сл еси́, нетле́ние подава́я челове́ком, и ве́лию ми́лость.
И́ны стихи́ры Богоро́дице, Па́вла Аморре́йскаго. Гла́с 8.
Подо́бен: О пресла́внаго чудесе́!
Сти́х: Я́ко у Го́спода ми́лость, и мно́гое у него́ избавле́ние: и То́й изба́вит Изра́иля от все́х беззако́ний его́.
Тебе́ ве́рным покро́в показа́, и́же вся́ческих Бо́г, вопло́щься от крове́й Твои́х, Богоро́дице Всечи́стая, и предста́тельницу и побо́рницу су́щым в ну́ждах и обстоя́ниих, и в бу́ри приста́нище благоути́шное: Ты́ у́бо спаси́ от вся́кия ско́рби и туги́, все́х притека́ющих к Боже́ственному покро́ву Твоему́.
Сти́х: Хвали́те Го́спода вси́ язы́цы, похвали́те его́ вси́ лю́дие.
Да прославля́ю и почита́ю, да чту́ и пою́, да воспева́ю всегда́ Твое́ Боже́ственное и́мя, Преблаже́нная Влады́чице, да мя́ не оста́виши враго́м ра́дование бы́ти, покро́ву Твоему́ притека́ющаго: но крилы́ честны́х моли́тв Твои́х всегда́ це́ла мя́ сохрани́ от все́х искуше́ний.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Ра́дуйся, Богома́ти Пречи́стая. Ра́дуйся, ве́рным наде́жда. Ра́дуйся, ми́ру очище́ние. Ра́дуйся, избавля́ющая вся́ких скорбе́й рабы́ Твоя́, я́же сме́рти разруши́тельница. Ра́дуйся, животоно́сная. Ра́дуйся, уте́шительнице. Ра́дуйся, засту́пнице. Ра́дуйся, прибе́жище.
Сла́ва, и ны́не, Богоро́дичен: И́же Тебе́ ра́ди Богооте́ц проро́к Дави́д пе́сненно о Тебе́ провозгласи́, вели́чия Тебе́ Сотво́ршему: предста́ Цари́ца одесну́ю Тебе́. Тя́ бо Ма́терь, хода́таицу живота́ показа́, без отца́ из Тебе́ вочелове́читися благоволи́вый Бо́г, да сво́й па́ки обнови́т о́браз, истле́вший страстьми́, и заблу́ждшее горохи́щное обре́т овча́, на ра́мо восприи́м, ко Отцу́ принесе́т, и Своему́ хоте́нию, с небе́сными совокупи́т си́лами, и спасе́т, Богоро́дице, ми́р, Христо́с име́яй ве́лию и бога́тую ми́лость.
Та́же, Све́те ти́хий: Проки́мен: Госпо́дь воцари́ся: и про́чее по обы́чаю.
На стихо́вне стихи́ры воскре́сны, гла́с 4:
Го́споди, возше́д на Кре́ст, пра́деднюю на́шу кля́тву потреби́л еси́, и соше́д во а́д, ве́чныя у́зники свободи́л еси́, нетле́ние да́руя челове́ческому ро́ду: сего́ ра́ди пою́ще сла́вим животворя́щее и спаси́тельное Твое́ воста́ние.
И́ны стихи́ры по алфави́ту.
Сти́х: Госпо́дь воцари́ся, в ле́поту облече́ся.
Пове́шен на дре́ве Еди́не Си́льне, всю́ тва́рь поколеба́л еси́: положе́н же во гро́бе, живу́щыя во гробе́х воскреси́л еси́, нетле́ние и жи́знь да́руя челове́ческому ро́ду. Те́мже пою́ще сла́вим тридне́вное Твое́ Воста́ние.
Сти́х: И́бо утверди́ вселе́нную, я́же не подви́жится.
Лю́дие беззако́ннии, Христе́, Тебе́ преда́вше Пила́ту, распя́ти осуди́ша, неблагода́рни о Благоде́тели яви́вшеся. Но во́лею претерпе́л еси́ погребе́ние: самовла́стно воскре́сен еси́ тридне́вно я́ко Бо́г, да́руя на́м безконе́чный живо́т, и ве́лию ми́лость.
Сти́х: До́му Твоему́ подоба́ет святы́ня, Го́споди, в долготу́ дни́й.
Со слеза́ми жены́, доше́дшя гро́ба, Тебе́ иска́ху, не обре́тшя же, рыда́ющя с пла́чем вопию́щя глаго́лаху: увы́ на́м, Спа́се на́ш, Царю́ все́х, ка́ко укра́ден бы́л еси́? ко́е же ме́сто держи́т Живоно́сное Те́ло Твое́? А́нгел же к ни́м отвещава́ше, не пла́чите, глаго́лет, но ше́дшя пропове́дите, я́ко воскре́се Госпо́дь, подая́ на́м ра́дость, я́ко Еди́н Благоутро́бен.
Сла́ва, и ны́не, Богоро́дичен: При́зри на моле́ния Твои́х ра́б, Всенепоро́чная, утоля́ющи лю́тая на ны́ воста́ния, вся́кия ско́рби на́с изменя́ющи: Тя́ бо Еди́ну тве́рдое и изве́стное Утвержде́ние и́мамы, и Твое́ предста́тельство стяжа́хом. Да не постыди́мся, Влады́чице, Тя́ призыва́ющии, потщи́ся на умоле́ние, Тебе́ ве́рно вопию́щих: ра́дуйся, Влады́чице, все́х по́моще, Ра́досте и Покро́ве, и Спасе́ние ду́ш на́ших.
Та́же, Ны́не отпуща́еши: и Трисвято́е. По О́тче на́ш:
Тропа́рь, гла́с 4:
Све́тлую Воскресе́ния про́поведь от а́нгела уве́девшя Госпо́дни ученицы, и пра́деднее осужде́ние отве́ргшя, апо́столом хва́лящяся глаго́лаху: испрове́ржеся сме́рть, воскре́се Христо́с Бо́г, да́руяй ми́рови ве́лию ми́лость.
Сла́ва, и ны́не, Богоро́дичен: Е́же от ве́ка утае́ное, и а́нгелом несве́домое та́инство: Тобо́ю, Богоро́дице, су́щым на земли́ яви́ся Бо́г, в несли́тном соедине́нии воплоща́ем, и Кре́ст во́лею на́с ра́ди восприи́м, и́мже воскреси́в первозда́ннаго, спасе́ от сме́рти ду́шы на́шя.
В суббо́ту на повече́рии 
Кано́н Пресвяте́й Богоро́дице. Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Припе́в: Пресвята́я Богоро́дице, спаси́ на́с.
Я́же Еди́на в напа́стех и ско́рбех защища́ющая, под кро́в Тво́й, Пречи́стая, прибега́ющих те́пле, приими́ я́ко Преблага́я, я́же от се́рдца моле́ния.
Приста́нище невла́емое обре́т Тя́ неразу́мный, напа́стныя же и ну́ждныя прило́ги отрева́я, благода́рное пою́ Ти воспева́ние, Богому́жная Роди́тельнице.
Сла́ва: Ми́лостивным и кро́тким Твои́м о́ком, Богороди́тельнице, зря́щи мя́ во обстоя́нии и ско́рби одержи́ма, вско́ре свободи́: Тя́ бо призыва́ю на по́мощь.
И ны́не: Преклоне́на мя́, Влады́чице, скорбьми́ ну́ждными лю́те, я́ко Ми́лостива Еди́на Блага́я Предста́тельница рабо́в Твои́х, ру́ку мольбы́ простри́, и лю́тых бе́д изба́ви мя́.
ПЕ́СНЬ 3
Ирмо́с: Лу́к си́льных изнемо́же, и немощству́ющии препоя́сашася си́лою: сего́ ра́ди утверди́ся в Го́споде се́рдце мое́.
Ору́жие кре́пко, и сте́ну Тя́ стяжа́в а́з, побежда́ю сопроти́вных полки́, и пою́ вели́чия Твоя́, Богоро́дице Неискусобра́чная.
Пе́щь разоря́еши печа́лей, и погаша́еши отча́яния зно́й: кто́ бо та́ко, я́коже Ты́, Де́во Богоро́дице, упова́ние на́ше?
Сла́ва: Внуши́ гла́с раба́ Твоего́, Твоея́ тре́бующаго по́мощи, Богома́ти: упова́ние мое́, услы́ши мя́, и напа́стей исхити́.
И ны́не: Прии́де от прегреше́ний мно́жества мучи́тельство на́м, нося́ сме́рть па́губную: но спаси́ Твоя́ рабы́, Богоро́дице, Ты́ бо мо́жеши.
ПЕ́СНЬ 4
Ирмо́с: Вознесе́на Тя́ ви́девши це́рковь на Кресте́, со́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Побе́ждши вражду́ющих мне́ всу́е, я́ко ду́шу мою́ тща́щихся лю́те прия́ти, сохрани́ мя, Влады́чице, поми́луй, и спаси́: к Тебе́ бо прибега́ю, ра́б Тво́й.
Избавля́ющи мя́ от язы́ка льстивоглаго́лива, Блага́я Засту́пнице моя́, безпа́костна покажи́, и жите́йских дея́ний: мно́го бо мо́жеши, я́ко Зижди́теля Ма́ти су́щи.
Сла́ва: Безболе́зненну ве́дый Тя́, Целе́бницу, немощны́й, ду́хом и усты́ зову́: исцели́ мя, Влады́чице, поми́луй, и спаси́: к Тебе́ бо прибега́ю, ра́б Тво́й.
И ны́не: Не оста́ви мене́ напа́стем пре́дану бы́ти, Ма́ти Бо́га на́шего, но от вся́кия ско́рби и зло́бы челове́чи сохрани́ неврежде́на: ты́ бо еси́ Помо́щница все́м на́м.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т Святы́й, обраща́яй из мра́чна неве́дения, ве́рою воспева́ющыя Тя́.
Испра́ви, Чи́стая, моли́тву раба́ Твоего́ ко Го́споду Сы́ну Твоему́: да обря́щу разреше́ние мно́гих мои́х прегреше́ний.
Изба́ви мя́ страсте́й и бе́д, Богоневе́сто: Тя́ бо положи́ Бо́г очище́ние вои́стинну моему́ смире́нию.
Сла́ва: Покро́в мо́й Ты́ еси́, и при́сное хвале́ние, о Влады́чице Богоро́дице! Ника́коже бо презира́еши к Тебе́ прибега́ющих.
И ны́не: Поми́луй, Чи́стая, чту́щих Рождество́ Твое́, и изба́ви мучи́тельства, и го́рести челове́ческия: и́бо и́маши е́же мощи́.
ПЕ́СНЬ 6
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею Кро́вию.
Кре́пость ми́ Сама́ еси́, Пречи́стая Влады́чице, во обре́тших мя́ зело́ ненача́янных ско́рбех, и вопию́ Ти: я́ко Ве́лия еси́ Покрови́тельница рабу́ Твоему́.
Исцели́ душе́вныя моя́ я́звы, Пречи́стая, заступи́ мя, Де́во, и изба́ви раба́ Твоего́ от оклевета́ния, наве́та же и развраще́ния непра́ведна.
Сла́ва: Сокруши́ на мя́, при́сно прибега́ющаго к Тебе́, наве́тники непра́ведныя, и не оста́ви мя́ поги́бнути: я́ко вся́ Тебе́ возмо́жна, Чи́стая, я́ко Богоотрокови́це.
И ны́не: Победи́ души́ моея́ свире́пую во́лну, я́ко мно́жество прегреше́ний, напа́стей и скорбе́й, Влады́чице, воста́ша на мя́, но сама́ мя спаси́.
Го́споди, поми́луй, три́жды, Сла́ва, и ны́не:
Седа́лен, гла́с 4:
Мно́гими прегреше́нии а́з блу́дный у́м помрачи́в, вопию́ Твоему́ кре́пкому заступле́нию, Богоро́дице: просвети́ души́ моея́ зе́ницы, возсия́й ми́ покая́ния све́тлую зарю́, и облецы́ мя во ору́жие све́та, Богороди́тельнице Чи́стая.
ПЕ́СНЬ 7
Ирмо́с: Спасы́й во огни́ авраа́мския Твоя́ о́троки, и халде́и уби́в, я́же пра́вда пра́ведно уловля́ше, Препе́тый Го́споди Бо́же оте́ц на́ших, благослове́н еси́.
И́же от ага́рян наси́лование ско́ро потре́бльши мече́м моли́тв Твои́х, Мари́е, лю́ди и ста́до Твое́ сохрани́, Сы́ну Твоему́ зову́щыя: Бо́же оте́ц на́ших, благослове́н еси́.
Равноле́пная Ски́ния, приими́ мя к Тебе́ прибега́ющаго, да не прии́мет мя́ вра́г погуби́ти хотя́, зову́щаго: Превозноси́мый оте́ц на́ших Бо́же, благослове́н еси́.
Сла́ва: Богороди́тельнице Мари́е, предвари́ раба́ Твоего́ вско́ре, в треволне́ниих напа́стей потопля́емаго, не иму́щаго по́мощи, к тебе́ же зову́ща: упова́ние конце́в, поми́луй мя́.
И ны́не: Челове́ческия по́мыслы я́ко грехо́м вино́вны, ны́не, Богоро́дице Блага́я, разори́, Боже́ственными Твои́ми моли́твами, и рабы́ Твоя́ изба́ви боле́зненныя напа́сти и вся́каго вре́да.
ПЕ́СНЬ 8
Ирмо́с: Изба́вителю все́х, Всеси́льне, посреде́ пла́мене благоче́ствовавшыя, снизше́д ороси́л еси́, и научи́л еси́ пе́ти: вся́ дела́ благослови́те, по́йте Го́спода.
На́йде на ны́ язы́к беззако́нен, хваля́ся погуби́ти служи́тели Твоя́: его́же потре́бльши, Пречи́стая, покры́й взыва́ющыя: вся́ дела́ благослови́те Госпо́дня Го́спода.
Мно́гия Твоя́ щедро́ты ми́лостивно на́с спаса́ют, Еди́на Богома́ти, от грехо́внаго суда́, и разли́чных напа́стей: Ты́ бо ро́ждши Бо́га, ми́луеши ми́р Его́.
Сла́ва: Я́ко Ты́ еси́ кре́пость и по́мощь, не бою́ся враго́в негодова́ния, но пою́ Тя, Влады́чице, и вопию́ Сы́ну Твоему́: благослови́те вся́ дела́ Госпо́дня Го́спода.
И ны́не: На мольбу́ мою́ ны́не умилосе́рдися, и ра́дость в печа́ли ме́сто да́руй ми́: да пою́ Тя, Влады́чице, и вопию́ Сы́ну Твоему́: благослови́те вся́ дела́ Госпо́дня Го́спода.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть: Ты́ же, Де́во Богоро́дице, прозябе́нием чревоноше́ния ми́рови благослове́ние процвела́ еси́, те́м Тя́ вси́ велича́ем.
Ору́жие у́бо на ны́ обостри́в, совещава́ет льсти́вый ара́влянин беззако́нный: Ты́ же, Де́во Богоро́дице, си́лою Креста́ и моли́тв твои́х, вооружа́еши на него́ рабы́ Твоя́. Те́мже пропове́даем сла́ву Твою́.
Кре́пость Тебе́ на враги́ даде́ся, Влады́чице, и избавле́ние ми́ от бе́д: что́ же а́з Тебе́ принесу́, не дове́м. Оба́че, е́же и́мам, благодаре́ние приношу́ Ти: приими́ сие́ ны́не, и спаси́ мя.
Сла́ва: О Ма́ти вся́ческих Творца́ Всесве́тлая, печа́льных уте́ха, потопля́емых Предста́тельница, и пренемога́ющихся Засту́пница, до живота́ моего́ Ты́ мя сохрани́.
И ны́не: Утесня́ема мя́ грехи́ мно́гими, и беда́ми, не пре́зри мене́, Всепе́тая, ны́не, Тебе́ хвале́ния же́ртву приношу́, приле́жно взыва́я Ти́: Свята́я Богоро́дице, помози́ ми, Тя́ бо сла́вя пе́снь скончава́ю.
Та́же, Досто́йно е́сть: Трисвято́е, и про́чее обы́чно, и отпу́ст.
Неделя 
В неде́лю у́тра на полу́нощнице 
Кано́н Тро́ичен, [его́же краестро́чие: Четве́ртое пе́ние Бо́гу. Творе́ние Митрофа́ново.] Гла́с 4.
ПЕ́СНЬ 1
Ирмо́с: Мо́ря чермну́ю пучи́ну, невла́жными стопа́ми, дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Тро́ицу Богонача́льную да просла́вим Ипоста́сьми, Еди́нственное же Естество́ Трие́х, Соприсносу́щную, Сопресто́льную, Ю́же моля́ще, глаго́лем: спаси́ и́же ве́рою Тебе́ сла́вящих.
Пома́зася от Отца́ Ду́хом ра́дования, Богоде́тельным еле́ем, Сы́н, и Челове́к бы́сть, и Еди́наго Божества́ Триипоста́сное научи́л е́сть.
Сла́ва: Добро́ту непристу́пныя сла́вы Твоея́, Еди́нице Трисо́лнечная, Серафи́ми не терпя́ще зре́ти, спокрыва́ются кри́лы: и Трисвяты́ми пе́сньми непреста́нно Тебе́ сла́вят.
Богоро́дичен: Неизрече́нно Творца́ родила́ еси́ все́х, Пречи́стая, избавля́ющаго дре́вния кля́твы челове́ки, и сме́ртныя тли́, и Тобо́ю позна́хом Еди́наго Бо́га Триипоста́снаго.
ПЕ́СНЬ 3
Ирмо́с: Не му́дростию и си́лою и бога́тством хва́лимся, но Тобо́ю, О́тчею Ипоста́сною му́дростию, Христе́: не́сть бо свя́т, па́че Тебе́, Человеколю́бче.
Си́лу свы́ше святы́м Твои́м пре́жде апо́столом, я́ко посла́л еси́, Христе́, от Отца́ Уте́шителя, Еди́но яви́л еси́ Естество́ Трисо́лнечное.
Патриа́рху Авраа́му егда́ яви́лася еси́ во о́бразе му́жесте, Тро́ичня Еди́нице, непреме́нное показа́ла еси́ Твоея́ Бла́гости и Госпо́дьства.
Сла́ва: И́же во О́бразех Трие́х, Еди́н Бо́г ве́руемый: Неопи́санный я́ве, Недомы́слимый все́ми, изба́ви ду́шы на́шя от вся́кия ско́рби.
Богоро́дичен: Наста́вльшеся Сы́на Твоего́ прему́дрыми приведе́ньми, Еди́нственное и Трисве́тлое Богонача́лие сла́вим, и Тебе́ блажи́м, Присноде́ву.
Та́же седа́лен, гла́с 4. Подо́бен: Ско́ро предвари́:
Трисо́лнечная, Несозда́нная и Единосу́щная Eди́нице, Триипоста́сная и Непостижи́мая, рабы́ Твоя́ уще́дри: спаси́ от бе́д, я́ко Бо́г ми́лостив, Тя́ бо, Го́споди, Еди́наго Изба́вителя и Влады́ку и́мамы, вопию́ще: бу́ди на́м ми́лостив.
Сла́ва, и ны́не, Богоро́дичен: Мно́гими обстояньми и напа́стьми лю́тых, Де́во, окружа́еми, и ко отча́янию при́сно впа́дающе, Еди́ну Тя́ спасе́ние и наде́жду, и сте́ну и́мамы, Богоро́дице, и Тебе́ по до́лгу ве́рою и ны́не мо́лим: спаси́ рабы́ Твоя́.
ПЕ́СНЬ 4
Ирмо́с: Седя́й в сла́ве на Престо́ле Божества́, во о́блаце ле́гце прии́де Иису́с Пребоже́ственный, нетле́нною дла́нию, и спасе́ зову́щыя: сла́ва, Христе́, си́ле Твое́й.
Пресу́щную Тро́ицу, во Еди́нице Божества́ и Господонача́лие, с Cерафи́мы Тебе́ сла́вим, я́ко Неразде́льно Естество́, я́ко Непристу́пное, я́ко равноста́тно сла́вою, Бо́же Непостижи́мый.
Разделе́нну су́щу неизрече́нно Ли́цы Божества́, и соединя́ему Держа́вою вку́пе Еди́нем Госпо́дством, Безпреде́льну Еди́ну, Неопи́санну, воспева́ем Тя́, Творца́ всея́ тва́ри.
Сла́ва: Ум безнача́льный, Сло́во Неизглаго́ланне роди́, и Боже́ственнаго Ду́ха Равномо́щна испусти́: и сего́ ра́ди Тро́ицу Единосу́щную, Влады́ку все́х Бо́га пропове́даем.
Богоро́дичен: Ви́дим быва́я дре́вними обра́зне, предвозвести́ло е́сть, е́же от Тебе́ воплоще́ние, Сло́во: но по́слежде я́влься челове́ком, пои́стинне Триипоста́сное Единонача́лие яви́.
ПЕ́СНЬ 5
Ирмо́с: Ужасо́шася вся́ческая о Боже́ственней сла́ве Твое́й: Ты́ бо, Неискусобра́чная Де́во, име́ла еси́ во утро́бе над все́ми Бо́га, и родила́ еси́ Безле́тнаго Сы́на, все́м воспева́ющым Тя́ ми́р подава́ющая.
Разуме́вше от ве́ры Вседе́тельнаго Божества́, Еди́но у́бо Непристу́пно Существо́, Три́ же Ипоста́си Живонача́льны, сра́слены чте́м: Отца́, и Сы́на, и Ду́ха Свята́го Соприсносу́щное бытие́.
Све́те Трисо́лнечне, су́щественнаго Све́та Твоего́ возсия́й ми́ Еди́нственное Божество́, Несозда́нное Естество́, и светоде́йственный Исто́чниче вся́кия светода́тельныя зари́: да созерца́ю Твою́ добро́ту неизрече́нную.
Сла́ва: Я́ко Еди́ному су́щу Соде́телю вся́ческих, и Содержи́телю, и Ко́рмчию Всепрему́дру, вои́стинну и жи́зни Пода́телю, сего́ ра́ди и вопие́м Ти́ ве́рно: Влады́ко Трисо́лнечне, пою́щыя Тя́ соблюди́.
Богоро́дичен: Обожи́ти хотя́ дре́вле истле́вшаго челове́ка, за бла́гость, Де́во, созда́вый, и показа́вый О́браза Боже́ственный зра́к, Челове́к бы́сть из Тебе́, Еди́но Тричи́сленное Богонача́лие пропове́да.
ПЕ́СНЬ 6
Ирмо́с: Возопи́, прообразу́я погребе́ние тридне́вное, проро́к Ио́на в ки́те моля́ся: от тли́ изба́ви мя́, Иису́се Царю́ Си́л.
Яви́ Оте́ц изглаго́луя Сыновство́, и Ду́х, Христу́ кре́щшуся, ви́дим бы́в: сего́ ра́ди Еди́но и Тро́ическое Богонача́лие сла́вим.
Я́ко ви́де Тя́ Трисвяты́ми гла́сы воспева́емаго Иса́иа, на высо́це Престо́ле седя́ща, Тро́ическую позна́ Еди́наго Богонача́лия Ипоста́сь.
Сла́ва: Возвыше́но се́рдце покажи́ и на́с ра́б Твои́х, Высо́кий Царю́ Триипоста́сне: да Твоея́ сла́вы зри́м я́сно све́тлость.
Богоро́дичен: Восхоте́ вообрази́тися я́ве в на́ше, от Де́вы Сы́н Бо́жий я́ко Человеколю́бец, и Боже́ственныя Сла́вы о́бщники челове́ки сотвори́.
Седа́лен, гла́с 4. Подо́бен: Ско́ро предвари́:
Отца́ нерожде́нна, Сы́на же рожде́нна, и Ду́ха Свята́го исхо́дна от Отца́ му́дрствующе, пропове́даем Безнача́льное Ца́рство и Божество́ еди́но, Е́же славосло́вяще единому́дренно вопие́м: Тро́ице Единосу́щная, спаси́ на́с, Бо́же.
Сла́ва, и ны́не, Богоро́дичен: Ле́т превы́шше, и пре́жде ве́к Бо́га, в ле́то родила́ еси́ преесте́ственне пло́тию, Бо́га Челове́ка, Пречи́стая. Те́мже Тя́, Богоро́дицу, и́стинно и госпо́дственне вси́ испове́дающе, приле́жно Ти́ вопие́м: сла́вы ве́чныя вся́ сподо́би.
ПЕ́СНЬ 7
Ирмо́с: В пещи́ Авраа́мстии о́троцы перси́дстей, любо́вию благоче́стия па́че, не́жели пла́менем опаля́еми, взыва́ху: благослове́н еси́ в хра́ме Сла́вы Твоея́, Го́споди.
Учине́ная небе́сная естества́, и у́мныя чи́ны правосла́вно вси́ земноро́днии подража́юще, сла́вим Еди́но Божество́ в Трие́х Равноде́тельных ипоста́сех. [Два́жды.]
Сла́ва: Ре́чи святы́х проро́к, Тя́ дре́вле обра́зно Еди́наго веко́в все́х Соде́теля прояви́ша, Неизрече́ннаго Бо́га и Го́спода, Богонача́льными Треми́ Ипоста́сьми.
Богоро́дичен: И́же по существу́ Неви́димое Сло́во и Вседе́тельное, яви́лся еси́ челове́ком, Челове́к от Чи́стыя Богома́тере, челове́ка призыва́я ко прича́стию Твоего́ Божества́.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Све́те Единонача́льный и Трисия́нный, Существо́ Безнача́льное, Добро́то Недове́домая, в се́рдцы мое́м всели́ся, и хра́м Твоего́ Божества́, светови́ден и чи́ст покажи́ мя, зову́ща: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Сла́ва: От разли́чных мя́ страсте́й, Тро́ице Неразде́льная, Еди́нице Несли́тная, и омраче́ния прегреше́ний изба́ви, и озари́ луча́ми Твои́ми Боже́ственными: да вообразу́ю Твою́ сла́ву, и воспева́ю Тя́ сла́вы Го́спода.
Богоро́дичен: Ум у́бо Нерожде́нный Оте́ц, и Сло́во Сообра́зно, и Ду́х Сопресто́лен, Существо́, Си́ла, Бытие́: Пресу́щная, Неизрече́нная, Великоде́йственная Тро́ице, Еди́нице, соблюда́й ста́до Твое́ моли́твами Богоро́дицы, я́ко Естество́м Человеколю́бец.
ПЕ́СНЬ 9
Ирмо́с: Вся́к земноро́дный да взыгра́ется Ду́хом просвеща́ем, да торжеству́ет же безпло́тных умо́в естество́, почита́ющее свяще́нное торжество́ Богома́тере, и да вопие́т: ра́дуйся, Всеблаже́нная Богоро́дице, Чи́стая Присноде́во.
Все́ к Тебе́ ны́не дви́жу се́рдце мое́ и мы́сль, и предложе́ния же всея́ души́ и те́ла, Соде́телю и Изба́вителю моему́, Единонача́льне, и Трисве́тле, и вопию́ Ти: спаси́ мя, раба́ Твоего́, от вся́ких искуше́ний и скорбе́й. [Два́жды.]
Сла́ва: Возвы́си на́ш у́м, и мы́сль к Тебе́, Вы́шнему, просвети́ Твои́ми сия́ньми Пречи́стыми, О́тче, Сло́ве, Уте́шителю, во Све́те живы́й Непристу́пнем, Сла́вы Со́лнце, Светоде́ржче, всегда́ сла́вити Тя́ Единонача́льнаго Бо́га Триипоста́снаго.
Богоро́дичен: Спаси́ и́же в Тя́ ве́рующыя, Го́споди, и пропове́дающыя Безнача́льное Присносу́щное Существо́ Еди́но, Три́ же Ли́ца Богонача́льна и Сообра́зна, Твоего́ Госпо́дьствия, и Боже́ственныя Сла́вы Твоея́ сподо́би, мольба́ми Чи́стыя Богома́тере.
Посе́м припе́вы Григо́риа Синаи́та: Досто́йно е́сть: И про́чее полу́нощницы.
В неде́лю у́тра по шестопса́лмии 
Бо́г Госпо́дь, и яви́ся на́м: на гла́с 4. Та́же тропа́рь: Све́тлую воскресе́ния про́поведь: два́жды. Сла́ва, и ны́не, Богоро́дичен: Е́же от ве́ка утае́ное: Та́же обы́чная стихосло́вия псалти́ра.
По 1-м стихосло́вии седа́льны воскре́сны, гла́с 4:
Воззре́вшя на гро́бный вхо́д, и пла́мене а́нгельскаго не терпя́щя мироно́сицы, с тре́петом дивля́хуся, глаго́лющя: егда́ укра́деся отве́рзый разбо́йнику ра́й; еда́ ли воста́, И́же и пре́жде стра́сти пропове́давый воста́ние; вои́стинну воскре́се Христо́с, су́щым во а́де подая́ живо́т, и воскресе́ние.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Во́льным Твои́м сове́том Кре́ст претерпе́л еси́, Спа́се: и во гро́бе но́ве челове́цы положи́ша Тя́ сме́ртнии, сло́вом концы́ соста́вльшаго. Те́мже свя́зан бы́сть чу́ждий: сме́рть лю́то пленя́шеся, и су́щии во а́де вси́ взыва́ху живоно́сному воста́нию Твоему́: Христо́с воскре́се, Жизнода́вец пребыва́яй во ве́ки.
Сла́ва, и ны́не, Богоро́дичен: Удиви́ся Ио́сиф, е́же па́че естества́ зря́, и внима́ше мы́слию и́же на руно́ до́ждь, в безсе́меннем зача́тии Твое́м, Богоро́дице, купину́ огне́м неопали́мую, же́зл Ааро́нов прозя́бший, и свиде́тельствуя обру́чник Тво́й и храни́тель, свяще́нником взыва́ше: Де́ва ражда́ет, и по рождестве́ па́ки Де́ва пребыва́ет.
По 2-м стихосло́вии седа́льны воскре́сны, гла́с 4:
Подо́бен: Ско́ро предвари́:
Воскре́сл еси́ я́ко Безсме́ртный от гро́ба, Спа́се, совоздви́гл еси́ ми́р Тво́й си́лою Твое́ю, Христе́ Бо́же на́ш, сокруши́л еси́ в кре́пости сме́рти держа́ву, показа́л еси́, Ми́лостиве, воскре́сeние все́м: те́мже Тя́ и сла́вим, Еди́не Человеколю́бче.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
С го́рних высо́т соше́д Гаврии́л, и к ка́меню присту́пль, иде́же Ка́мень жи́зни, белонося́й взыва́ше ко пла́чущым: преста́ните вы́ от рыда́ния во́пля, име́ющыя и ны́не ми́лостивное: Его́же бо и́щете пла́чущя, дерза́йте, я́ко вои́стинну воста́л е́сть. Те́мже возопи́йте апо́столом: я́ко воскре́се Госпо́дь, Воста́вшему поклони́теся ра́дость прие́мшя. Дерза́йте у́бо, да дерза́ет у́бо и Е́ва.
Сла́ва, и ны́не, Богоро́дичен: Удиви́шася, Чи́стая, вси́ а́нгелов ли́цы та́инству Твоего́ рожде́ния стра́шному: ка́ко И́же вся́ содержа́й ма́нием еди́нем, объя́тии Твои́ми я́ко челове́к содержава́ется, и прие́млет нача́ло Преве́чный и млеко́м пита́ется, И́же вся́кое дыха́ние пита́яй неизрече́нною бла́гостию; и Тя́ я́ко вои́стинну Бо́жию Ма́терь хва́ляще сла́вят.
По непоро́чных ипакои́, гла́с 4:
Я́же Твоего́ пресла́внаго воста́ния, предте́кшя мироно́сицы, апо́столом пропове́даху Христе́, я́ко воскре́сл еси́ я́ко Бо́г, подая́ ми́рови ве́лию ми́лость.
Степе́нна, гла́с 4. Антифо́н 1, и́хже стихи́ повторя́юще пое́м:
От ю́ности моея́ мно́зи бо́рют мя́ стра́сти, но Са́м мя́ заступи́, и спаси́ Спа́се мо́й.
Ненави́дящии Сио́на, посрами́теся от Го́спода, я́ко трава́ бо огне́м бу́дете изсо́хше.
Сла́ва: Святы́м Ду́хом вся́ка душа́ живи́тся, и чистото́ю возвыша́ется, светле́ется Тро́ическим Еди́нством священнота́йне.
И ны́не, то́йже.
Антифо́н 2:
Воззва́х Тебе́, Го́споди, те́пле, из глубины́ души́ моея́, и мне́ да бу́дут на послуша́ние Боже́ственная Твоя́ ушеса́.
На Го́спода наде́жду вся́к кто́ стяжа́в, вы́шший е́сть все́х скорбя́щих.
Сла́ва: Святы́м Ду́хом то́чатся благода́тныя струи́, напая́ющя вся́ку тва́рь ко оживле́нию.
И ны́не, то́йже.
Антифо́н 3:
Се́рдце мое́ к Тебе́, Сло́ве, да возвы́сится, и да ничто́же услади́т мя́ от мирски́х красо́т на сла́бость.
К ма́тери свое́й я́коже и́мать кто́ любо́вь, ко Го́споду те́пльше любле́нием до́лжни есмы́.
Сла́ва: Святы́м Ду́хом богове́дения бога́тство, зре́ния, и прему́дрости: вся́ бо в се́м оте́ческая веле́ния сло́во открыва́ет.
И ны́не, то́йже.
Проки́мен, гла́с 4: Воскресни́, Го́споди, помози́ на́м, и изба́ви на́с И́мене твоего́ ра́ди. Сти́х: Бо́же, уши́ма на́шима услы́шахом: Вся́кое дыха́ние: Ева́нгeлие воскре́сно. Воскресе́ние Христо́во: Псало́м 50. И про́чая по обы́чаю.
Кано́н воскре́сeн, творе́ние Иоа́нна Дамаскина́.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми, дре́вний пешеше́ствовав Изра́иль, крестообра́зныма Моисе́овыма рука́ма Aмали́кову си́лу в пусты́ни победи́л е́сть.
Припе́в: Сла́ва, Го́споди, Свято́му Воскресе́нию Твоему́.
Возне́слся еси́ на пречи́стем дре́ве кре́стнем, на́ше отпаде́ние исправля́я, е́же на дре́ве исцеля́я всегуби́тельство, Влады́ко, я́ко Бла́г и Всеси́лен.
Во гро́бе пло́тски, во а́де же с душе́ю, я́ко Бо́г: в раи́ же с разбо́йником, и на Престо́ле бы́л еси́, Христе́, со Отце́м и Ду́хом, вся́ исполня́я, Неопи́санный.
Богоро́дичен: Без се́мене О́тчею во́лею от Боже́ственнаго Ду́ха Бо́жия зачала́ еси́ Сы́на, и пло́тию родила́ еси́: И́же из Отца́ без ма́тере, на́с же ра́ди, из Тебе́ без отца́.
Други́й кано́н крестовоскре́сен. Гла́с 4.
ПЕ́СНЬ 1
Ирмо́с: Отве́рзу уста́ моя́, и напо́лнятся Ду́ха:
Исцели́л еси́ сокруше́ние челове́чества, Го́споди, Боже́ственною Твое́ю Кро́вию обнови́вый то́: и сокруши́л еси́ си́льнаго в кре́пости, и́же дре́вле сокруши́вшаго Твое́ созда́ние.
Ме́ртвых воста́ние, умерщвле́нием бы́л еси́: кре́пость бо отъя́тся умерщвле́ния, бра́вшися с Жи́знию ве́чною, И́же все́ми влады́чествующу воплоще́нному Бо́гу.
Богоро́дичен: Красе́н превы́шши небе́сных си́л, Боже́ственный Тво́й бы́сть Хра́м Одушевле́нный, во утро́бе Ты́ носи́вши Де́во, горо́ свята́я (_я́же во утро́бе Тя́ носи́вшая Де́во, гора́ свята́я Твоя́_), Бо́га на́шего.
И́н кано́н Пресвяте́й Богоро́дице, [его́же краестро́чие: Четве́ртая пе́снь Всесла́вней Отрокови́це.] Гла́с 4.
ПЕ́СНЬ 1
Ирмо́с: Триста́ты кре́пкия, рожде́йся от Де́вы:
Сотрясо́шася лю́дие, смято́шася язы́цы, Ца́рствия же держа́вная уклони́шася, Чи́стая, от стра́ха рождества́ Твоего́: прии́де бо Ца́рь мо́й, и низложи́ мучи́теля, и ми́р от тли́ изба́ви.
Жили́ще Свое́ живы́й в вы́шних, к челове́ком соше́д, освяти́, Христе́, и непоколеби́мо яви́: Еди́на бо по рождестве́ де́вства сокро́вище, Зижди́теля ро́ждши пребыла́ еси́.
ПЕ́СНЬ 3
Ирмо́с: Весели́тся о Тебе́ Це́рковь Твоя́, Христе́, зову́щи: Ты́ моя́ кре́пость, Го́споди, и прибе́жище, и утвержде́ние.
Дре́во живо́тное, мы́сленный и́стинный виногра́д, на Кресте́ ви́сит, все́м источа́я нетле́ние.
Я́ко вели́к, я́ко стра́шен, я́ко а́дово низло́жь шата́ние, и я́ко Бо́г нетле́нен, ны́не пло́тски воскре́се.
Богоро́дичен: Ты́ еди́на су́щым на земли́, я́же па́че естества́ благи́х Хода́таица, Ма́ти Бо́жия была́ еси́: те́мже Ти́, ра́дуйся, прино́сим.
И́н Ирмо́с: Твоя́ песносло́вцы, Богоро́дице:
Я́дом испо́лненный мне́ (_я́дом испо́лнены в мя́_) зми́й зу́бы вонзе́, Спа́се, я́же Вседержи́телю Влады́ко, гвоздьми́ ру́к Твои́х сокруши́л еси́: я́ко не́сть свя́т во святы́х, па́че Тебе́, Человеколю́бче.
Ви́ден бы́л еси́ Человеколю́бче во́лею во гро́бе ме́ртв, Животво́рче, и врата́ разве́ргл еси́ а́дова, я́же от веко́в душа́м: я́ко не́сть свя́т во святы́х ра́зве Тебе́, Человеколю́бче.
Богоро́дичен: Неора́на бразда́ яви́лася еси́, кла́с живо́тный ро́ждши, все́м причаща́ющымся безсме́ртию Хода́тая, во святы́х Свята́го свя́то почива́ющаго.
И́н Ирмо́с: С высоты́ снизше́л еси́ во́лею на зе́млю:
Очища́ется челове́ков существо́, Тобо́ю присовоку́пльшееся нестерпи́мому Боже́ственному Огню́: я́ко сокрове́нный, Пречи́стая Де́во, в Тебе́ хле́б испе́кшееся, И́же и Тебе́ неврежде́нну сохра́ншему.
Ка́я сия́ я́же вои́стинну бли́з Бо́га; я́ко превозше́дши вся́ а́нгельския чи́ны, еди́на добро́тою де́вства, я́ко Ма́ти сия́ющи Вседержи́теля.
ПЕ́СНЬ 4
Ирмо́с: Вознесе́на Тя́ ви́девши це́рковь на Кресте́, Cо́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Возше́л еси́, стра́сти моя́ исцеля́я, на Кре́ст стра́стию Пречи́стыя пло́ти Твоея́, в ню́же во́лею обле́клся еси́. Те́мже Ти́ взыва́ем: сла́ва си́ле твое́й, Го́споди.
Безгре́шнаго сме́рть вкуси́вши, Животворя́щаго Те́ла Твоего́, досто́йно Влады́ко умертви́ся: мы́ же вопие́м Ти́, сла́ва си́ле Твое́й, Го́споди.
Богоро́дичен: Неискусобра́чно родила́ еси́ Де́во, и по рождестве́ яви́лася еси́ де́вствующи па́ки: те́мже немо́лчными гла́сы, е́же ра́дуйся Тебе́, Влады́чице, ве́рою несумне́нною взыва́ем.
И́н Ирмо́с: Неизсле́дный Бо́жий сове́т:
Взако́нен сы́й Изра́иль, Тебе́, Христе́, взако́нившаго Бо́га не позна́: но я́ко беззако́нника, законопреступа́я, на Кресте́ пригвозди́, и́же законоположе́нию недосто́йный.
Обоже́на Твоя́, Спа́се, Душа́, а́дова сокро́вища плени́вши, я́же от ве́ка совоскреси́ ду́шы: живоно́сное же Те́ло все́м нетле́ние источи́.
Богоро́дичен: Тебе́, Присноде́ву и и́стинную Богоро́дицу вси́ сла́вим, Ю́же прообразова́ше богови́дцу Моисе́ю неопа́льно, Пречи́стая, купина́, огню́ примеси́вшися.
И́н Ирмо́с: Седя́й в сла́ве:
Поживе́ с челове́ки, ви́димь бы́в Неви́димый, во зра́це сы́й Непостижи́маго Божества́, и вообра́жься из Тебе́, Отрокови́це, в чужде́е, ве́дущих Тя́ чи́стую Богома́терь спаса́ет.
Прия́т в веще́ственне Де́ва Невеще́ственнаго, в прича́стии вещества́, Младе́нца от Нея́ бы́вша. Те́мже во дву́ существу́, Еди́н познава́ется плотоно́сец Бо́г, и Челове́к Пресу́щественный.
По Рождестве́ Тя Де́ву, И́же в Де́ву Тя́ всели́ся, и ро́ждься без се́мене, Сло́во и Бо́г пребы́сть, и в рождестве́ Де́ву сохрани́, я́ко Влады́ка и Зижди́тель всея́ тва́ри.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т Святы́й, обраща́яй из мра́чна неве́дения ве́рою воспева́ющыя Тя́.
Ты́, Го́споди, к земли́ ми́лостивно соше́л еси́: Ты́ возне́сл еси́ па́дшее челове́ческое существо́, на дре́ве воздвиза́ем.
Ты́ взя́л ми́ еси́, Христе́, прегреше́ний осужде́ние: Ты́ разруши́л еси́ боле́зни сме́ртныя, Ще́дре, Боже́ственным воскресе́нием Твои́м.
Богоро́дичен: Тя́ ору́жие непобеди́мое на враги́ предлага́ем, Тя́ утвержде́ние, и наде́жду на́шего спасе́ния, Богоневе́сто, стяжа́хом.
И́н Ирмо́с: Ужасо́шася вся́ческая о Боже́ственней:
Прия́т Тя́ всего́ усты́ а́д безу́мный: на Кресте́ бо пригвожде́на Тя́ ви́дев, копие́м прободе́на, бездыха́нна, Жива́го Бо́га, про́ста вменя́ше челове́ка. Разуме́ же искуси́вый кре́пость Твоего́ Божества́.
Разруше́ный, Человеколю́бче, Хра́м Твоего́ Телесе́, гро́б раздели́вый и а́д нево́лею о́ба суда́ истязу́еми су́ть (_о́ба истязу́етася_): о́в у́бо святы́х Твои́х ду́шы, телеса́ же други́й соотсыла́юще, Безсме́ртне.
Богоро́дичен: Се́ ны́не испо́лнися проро́ческое прорече́ние: Ты́ бо, Неискусобра́чная Де́во, име́ла еси́ во утро́бе над все́ми Бо́га и родила́ еси́ Безле́тнаго Сы́на, все́м воспева́ющым Тя́, ми́р подава́юща.
И́н Ирмо́с: Ны́не воста́ну:
До́м Тя́ сла́вы, Го́ру Бо́жию Святу́ю, Чи́стая, Неве́сту, Черто́г, Хра́м освяще́ния, Сы́н Бо́жий, в Тя́ всели́вся, и ра́й сла́дости присносу́щныя на́м соде́ла.
Пло́ть от кро́ве Де́вственныя прия́л еси́, Христе́, Безсе́менну, Пречи́сту, Ипоста́сну, и слове́сну и у́мну, одушевле́нну, де́йственну, хоте́тельну, Самовлады́чну и Самовла́стну.
Мучи́телей ра́зум Де́вственное посрами́ чре́во: Младе́нец бо я́зву а́спидную душегу́бную испыта́ руко́ю, и отсту́пника го́рдаго низло́жив, ве́рных под но́зе покори́.
ПЕ́СНЬ 6
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею Кро́вию.
Возше́л еси́ на Кре́ст, си́лою препоя́сався, и сопле́тся с мучи́телем я́ко Бо́г, с высоты́ све́ргл еси́, Ада́ма же непобеди́мою си́лою воскреси́л еси́.
Воскре́сл еси́ блиста́яйся кра́сный из гро́ба, Христе́, и разгна́л еси́ вся́ враги́ Боже́ственною си́лою Твое́ю, и вся́ я́ко Бо́г, весе́лия испо́лнил еси́.
Богоро́дичен: О чу́до все́х чуде́с нове́йшее! Я́ко Де́ва во утро́бе, вся́ческая обдержа́щаго неискусому́жно заче́нши, не тесновмести́.
И́н Ирмо́с: Приидо́х во глубины́ морски́я:
Отве́рзе горта́нь сво́й а́д, и пожре́ мя, и ду́шу разшири́ безу́мный: но Христо́с соше́д, возведе́ жи́знь мою́, я́ко Человеколю́бец.
Поги́бе сме́ртию сме́рть, уме́рый бо воскре́се, нетле́ние мне́ да́руя: я́влься же жена́м провеща́ ра́дость Безсме́ртный.
Богоро́дичен: Нестерпи́маго Божества́ вмести́лище чи́стое утро́ба Твоя́ яви́ся, о Богоро́дице! Е́же без стра́ха небе́снии чи́нове воззре́ти не возмого́ша.
И́н Ирмо́с то́йже.
Дре́вле у́бо прельсти́ мя зми́й, и умори́ мя, прама́терию мое́ю Е́вою: ны́не же, Чи́стая, Тобо́ю созда́вый мя́ из истле́ния воззва́.
Бе́здна Тя́ бе́здну неизрече́нно благоутро́бия, Отрокови́це, избра́нную показа́ чуде́с: и́бо из Тебе́ мо́лниею Божества́, би́сер Христо́с возсия́.
Конда́к, гла́с 4. Подо́бен: Яви́лся еси́ дне́сь:
Спа́с и Изба́витель мо́й, из гро́ба я́ко Бо́г воскреси́ от у́з земноро́дныя, и врата́ а́дова сокруши́, и я́ко Влады́ка воскре́се тридне́вен.
И́кос: Воскре́сшаго из ме́ртвых, Христа́ Жизнода́вца тридне́вна из гро́ба, и врата́ сме́ртная дне́сь сокру́шшаго си́лою Свое́ю, и а́да умертви́вшаго, и жа́ло сме́ртное сте́ршаго, и Ада́ма со Е́вою свободи́вшаго, воспои́м вси́ земноро́днии, вопию́ще хвалу́ приле́жно: То́й бо я́ко Еди́н Кре́пкий, Бо́г и Влады́ка, воскре́се тридне́вен.
ПЕ́СНЬ 7
Ирмо́с: В пещи́ Авраа́мстии о́троцы перси́дстей любо́вию благоче́стия па́че, не́жели пла́менем опаля́еми взыва́ху: благослове́н еси́ в хра́ме Сла́вы Твоея́, Го́споди.
К нетле́нию челове́чество призва́ся, Боже́ственною измове́но Кро́вию Христо́вою, благода́рно воспева́ющее: благослове́н еси́ в хра́ме Сла́вы Твоея́, Го́споди.
Я́ко Живоно́сец, я́ко рая́ красне́йший вои́стинну, и черто́га вся́каго ца́рскаго показа́ся светле́йший, Христе́, гро́б Тво́й, исто́чник на́шего воскресе́ния.
Богоро́дичен: Вы́шняго освяще́нное Боже́ственное селе́ние, ра́дуйся, Тобо́ю бо даде́ся ра́дость, Богоро́дице, зову́щым: благослове́на Ты́ в жена́х еси́, Всенепоро́чная Влады́чице.
И́н Ирмо́с: Не послужи́ша тва́ри богому́дрии па́че Созда́вшаго:
Смири́л еси́ на дре́во воздвиза́емь, о́ко высо́кое, и превознесе́нную бро́вь на зе́млю низложи́л еси́, спасы́й челове́ка: Препе́тый отце́в Госпо́дь и Бо́г благослове́н еси́.
Си́лою Твое́ю ро́г на́ш возвы́си служа́щих Ти́, воскресы́й из ме́ртвых, и а́дово истощи́вый пре́жде многочелове́чное бога́тство, Влады́ко: Препе́тый отце́в Госпо́дь и Бо́г благослове́н еси́.
Тро́ичен: Рече́нием Боже́ственным после́дующе, сла́вим Еди́но Божество́, я́ко в Трие́х Све́тех Неслия́нно, Непресеко́мо, пла́мень ве́чный просвеща́ющий всю́ тва́рь, зову́щую: Бо́же, благослове́н еси́.
И́н Ирмо́с: Ю́ношы три́ в Вавило́не:
Привлачи́т мя́ к пе́нию любо́вь де́вственная, о́гнь (_любве́ де́вственныя о́гнь_), и́же в се́рдцы, вопи́ти Ма́тери и Де́ве: Благослове́нная, Госпо́дь си́лам с Тобо́ю.
Превы́шши тва́ри яви́лася еси́, я́ко Творца́ ро́ждши и Го́спода. Те́мже Ти́ вопию́, Богоро́дице: Благослове́нная, Госпо́дь си́лам с Тобо́ю.
Тро́ичен: Госпо́дьство Тя́ Еди́но чты́й, в Трие́х Свяще́ниих Неразде́льно, воспева́ю Триипоста́сное Естество́, Благослове́нная, взыва́я Тебе́, Я́же вся́ управля́ющая.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Ру́це распросте́р на Кресте́, язы́ки вся́ собра́л еси́, и еди́ну яви́л еси́, Влады́ко, Це́рковь воспева́ющую Тя́, земну́ю и небе́сную (_земны́м и небе́сным_), согла́сно пою́щым: благослови́те вся́ дела́ Госпо́дня Го́спода, по́йте и превозноси́те Его́ во ве́ки.
Белообра́зен яви́ся жена́м, непристу́пным све́том воскресе́ния блиста́яйся а́нгел, что́ Жива́го во гро́бе, вопия́, и́щете я́ко ме́ртва; вои́стинну воста́ Христо́с, Ему́же вопие́м: вся́ дела́ по́йте Го́спода, и превозноси́те во вся́ ве́ки.
Богоро́дичен: Ты́ Еди́на во все́х ро́дех, Де́во Пречи́стая, Ма́ти яви́лася еси́ Бо́жия: Ты́ Божества́ была́ еси́ жили́ще Всенепоро́чная, не опа́льшися огне́м Непристу́пнаго Све́та. Те́мже вси́ Тя благослови́м, Мари́е Богоневе́сто.
И́н Ирмо́с: О́троки благочести́выя в пещи́:
Непра́ведное ви́дящи заколе́ние Твое́ тва́рь, омрача́ющися рыда́ше: земли́ бо смуща́ющейся, во мра́к я́ко в ри́зу че́рну со́лнце облече́ся: мы́ же Тя́ непреста́нно пое́м, и превозно́сим, Христе́, во ве́ки.
Сше́дый ко мне́ да́же до а́да, и все́м путесотвори́вый воскресе́ние, па́ки возше́л еси́, взе́м мя́ на ра́му Твое́ю, и Отцу́ приве́л еси́. Те́мже зову́ Ти: Го́спода по́йте дела́, и превозноси́те во вся́ ве́ки.
Тро́ичен: Ума́ Пе́рваго и вино́внаго все́х, Отца́ Еди́наго Безвино́внаго сла́вим, Сло́ва же Безнача́льнаго, и Ду́ха Уте́шителя, Еди́наго Бо́га все́х, Тро́ице сра́сленней покланя́ющеся, и превознося́ще во вся́ ве́ки.
И́н Ирмо́с: Изба́вителю все́х Всеси́льне:
От ребра́ Ада́мова созда́вый Тя́, от Твоего́ де́вства воплоти́ся, И́же все́х Госпо́дь, Его́же пою́ще, вопие́м: вся́ дела́ благослови́те, по́йте Го́спода, и превозноси́те Его́ во ве́ки.
В се́ни Авраа́м узре́, е́же в Тебе́, Богоро́дице, та́инство, Сы́на бо Твоего́ Безпло́тнаго прия́т, поя́: вся́ дела́ благослови́те, по́йте Го́спода, и превозноси́те Его́ во ве́ки.
Равночи́сленныя Тро́ицы спасло́ е́сть Твоего́ Де́вства проображе́ние: в де́вственных бо телесе́х попира́ху пла́мень Отрокови́це, вопию́ще: благослови́те, по́йте Го́спода, и превозноси́те Его́ во ве́ки.
ПЕ́СНЬ 9
Ирмо́с: Ка́мень нерукосе́чный, от несеко́мыя горы́ Тебе́, Де́во, краеуго́льный отсече́ся, Христо́с, совокупи́вый разстоя́щаяся естества́. Те́м веселя́щеся Тя́, Богоро́дице, велича́ем.
Всего́ мя восприя́л еси́ ве́сь в совокупле́нии несли́тно, всему́ ми дая́, Бо́же мо́й, спасе́ние стра́стию Твое́ю, ю́же на Кресте́ претерпе́л еси́ теле́сне, благоутро́бия ра́ди мно́гаго.
Твои́ ученицы́ зря́ще отве́рзен гро́б Тво́й, и богоно́сныя плащани́цы испражне́ны воскресе́нием Твои́м, со а́нгелом глаго́лаху: вои́стинну воста́ Госпо́дь.
Тро́ичен: Еди́нице у́бо Боже́ственнаго Существа́, но Ипоста́сьми Тро́ице, вси́ ве́рнии покланя́ющеся, в неслия́нных Ипоста́сех Равноси́льную Единоче́стную ны́не благочту́ще велича́ем.
И́н Ирмо́с: Вся́к земноро́дный:
Льсти́вно попо́лз зми́й, из Еде́ма поя́т мя́ плене́на: на кра́ниевем же тве́рдем ка́мени разби́ сего́ Вседержи́тель Госпо́дь, я́коже младе́нца: и сла́дости па́ки мне́ вхо́д дре́вом кре́стным отве́рзе.
Положи́л еси́ кре́пкия вра́жия тверды́ни ны́не в запусте́ние: всеси́льнейшею же руко́ю бога́тство его́ расхи́тил еси́ из истоща́ний а́довых совоскреси́вый мя́ Христе́, и дре́вле безме́рно хва́лящагося я́ко сме́х руга́ема яви́л еси́.
Прииди́, ни́щих люде́й Твои́х озлобле́ние посеща́я, ми́лостивною же и держа́вною Твое́ю руко́ю укрепи́ крестоно́сныя лю́ди, Твое́ изря́дное достоя́ние, Христе́, я́ко Человеколю́бец.
И́н Ирмо́с: Сокрове́нное Бо́жие неизрече́нное в Тебе́:
Зри́м я́ко кри́н Тя́ ри́зою обагре́ною укра́шену, Пречи́стая, Боже́ственнаго Ду́ха, посреде́ те́рния сия́ющу, и благоуха́ния исполня́ющу, и́же Тебе́ и́скренно велича́ющих.
Тле́нное прии́м челове́ческое естество́ из Твоего́, Всенепоро́чная, чре́ва Нетле́нный. В Себе́ показа́ нетле́нно, за благоутро́бие: те́мже Тя́ я́ко Богоро́дицу велича́ем.
Я́же все́ми влады́чествующи тва́рьми, лю́дем Твои́м да́руй побе́дное одоле́ние, врага́ полага́ющи примири́тельна це́ркви: да Тя́ я́ко Богоро́дицу велича́ем.
По катава́сии ектениа́, и Свя́т Госпо́дь Бо́г на́ш: Посе́м свети́лен. Сла́ва, и ны́не, Богоро́дичен.
На хвали́тех стихи́ры воскре́сны, гла́с 4:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Кре́ст претерпе́вый и сме́рть, и воскресы́й из ме́ртвых, Всеси́льне Го́споди, сла́вим Твое́ Воскресе́ние.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Кресто́м Твои́м, Христе́, от дре́вния кля́твы свободи́л еси́ на́с, и сме́ртию Твое́ю естество́ на́ше му́чащаго диа́вола упраздни́л еси́: воста́нием же Твои́м ра́дости вся́ испо́лнил еси́. Те́мже вопие́м Ти́: воскресы́й из ме́ртвых, Го́споди, сла́ва Тебе́.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Твои́м Кресто́м, Христе́ Спасе́, наста́ви на́с на и́стину Твою́, и изба́ви на́с от се́тей вра́жиих, воскресы́й из ме́ртвых, возста́ви ны́ па́дшыяся грехо́м, просте́р ру́ку Твою́, Человеколю́бче Го́споди, моли́твами святы́х Твои́х.
Сти́х: Хвали́те Его́ во гла́се тру́бнем, хвали́те Его́ во псалти́ри и гу́слех.
Оте́ческих Твои́х не́др не разлучи́вся, Единоро́дный Сло́ве Бо́жий, прише́л еси́ на зе́млю за Человеколю́бие, челове́к бы́в непрело́жен, и кре́ст и сме́рть претерпе́л еси́ пло́тию, безстра́стный Божество́м: воскре́с же из ме́ртвых, безсме́ртие по́дал еси́ ро́ду челове́ческому, я́ко Еди́н Всеси́лен.
И́ны стихи́ры Анато́лиевы, гла́с то́йже.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Сме́рть прия́л еси́ пло́тию, на́м безсме́ртие хода́тайствуя, Спа́се, и во гро́б всели́лся еси́, да на́с от а́да свободи́ши, воскреси́в с Собо́ю: пострада́ у́бо я́ко челове́к, но воскре́с я́ко Бо́г. Сего́ ра́ди вопие́м: сла́ва Тебе́, Жизнода́вче Го́споди, Еди́не Человеколю́бче.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Ка́мение распада́шеся, Спа́се, егда́ на ло́бнем Кре́ст Тво́й водрузи́ся, устраши́шася а́довы вра́тницы, егда́ во гро́бе я́ко ме́ртв положе́н бы́л еси́: и́бо сме́ртную упраздни́вый кре́пость, уме́ршым все́м нетле́ние по́дал еси́ воскресе́нием Твои́м, Спа́се, Жизнода́вче Го́споди, сла́ва Тебе́.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Возжеле́ша жены́ ви́дети Твое́ воскресе́ние, Христе́ Бо́же, прии́де предва́рши Мари́а Магдали́на, обре́те ка́мень отвале́н от гро́ба, и а́нгела седя́ща, и глаго́люща: что́ и́щете жива́го с ме́ртвыми: воскре́се я́ко Бо́г, да спасе́т вся́ческая.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Где́ е́сть Иису́с, Его́же вмени́сте стрещи́, рцы́те иуде́и; где́ е́сть, Его́же положи́сте во гро́бе, ка́мень запечатле́вше; дади́те ме́ртва, и́же живота́ отве́ргшиися: дади́те погребе́ннаго, или́ ве́руйте воскре́сшему. А́ще и вы́ умолчите́ Госпо́дне воста́ние, ка́мение возопие́т, па́че же отвале́нный от гро́ба. Вели́кая Твоя́ ми́лость, ве́лие та́инство смотре́ния Твоего́, Спа́се на́ш, сла́ва Тебе́.
Сла́ва, стихи́ра у́тренняя ева́нгельская. И ны́не, Богоро́дичен: Преблагослове́нна еси́: Славосло́вие вели́кое. По славосло́вии тропа́рь воскре́сен:
Воскре́с из гро́ба, и у́зы растерза́л еси́ а́да, разруши́л еси́ осужде́ние сме́рти, Го́споди, вся́ от сете́й врага́ изба́вивый: яви́вый же Себе́ апо́столом Твои́м, посла́л еси́ я́ на про́поведь, и те́ми ми́р Тво́й по́дал еси́ вселе́нней, еди́не Многоми́лостиве.
Та́же ектении́, и отпу́ст. Посе́м ча́с пе́рвый, и про́чее обы́чное, и коне́чный отпу́ст.
На литурги́и блаже́нна, гла́с 4: 
Дре́вом Ада́м рая́ бы́сть изселе́н: дре́вом же кре́стным разбо́йник в ра́й всели́ся. Ов у́бо вку́ш, за́поведь отве́рже Сотво́ршаго: о́в же сраспина́ем, Бо́га испове́да Тая́щагося, помяни́ мя, вопия́, во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
Вознесы́йся на Кре́ст, сме́ртную разруши́вый си́лу, и загла́дивый я́ко Бо́г е́же на ны́ рукописа́ние, Го́споди, разбо́йниче покая́ние и на́м пода́ждь, Еди́не Человеколю́бче, ве́рою служа́щым, Христе́ Бо́же на́ш, и вопию́щым Ти́: помяни́ и на́с во Ца́рствии Твое́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Рукописа́ние на́ше на Кресте́ копие́м раздра́л еси́, и вмени́вся в ме́ртвых, та́мошняго мучи́теля связа́л еси́, изба́вивый все́х от у́з а́довых воскресе́нием Твои́м, и́мже просвети́хомся, Человеколю́бче Го́споди, и вопие́м Ти́: помяни́ и на́с во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Распны́йся и воскресы́й я́ко Си́лен из гро́ба тридне́вен, и первозда́ннаго Ада́ма воскреси́вый Еди́не Безсме́ртне: и мене́ на покая́ние обрати́тися, Го́споди, сподо́би от всего́ се́рдца моего́, и те́плою ве́рою при́сно взыва́ти Ти́: помяни́ мя, Спа́се, во Ца́рствии Твое́м.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
На́с ра́ди И́же безстра́стен стра́стный бы́сть челове́к, и во́лею на Кресте́ пригвожде́йся, на́с совоскреси́, те́мже и сла́вим со Кресто́м стра́сть и воскресе́ние, и́миже возсозда́хомся, и́миже и спаса́емся, взыва́юще: помяни́ и на́с во Ца́рствии Твое́м.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Воскре́сшаго из ме́ртвых, и а́дову держа́ву плени́вшаго, и ви́дима жена́ми мироно́сицами, ра́дуйтеся, глаго́лющаго, ве́рнии умо́лим, от истле́ния изба́вити ду́шы на́шя, зову́ще всегда́ разбо́йника благоразу́мнаго гла́сом к Нему́: помяни́ и на́с во Ца́рствии Твое́м.
Сла́ва, Тро́ичен: Отца́, и Сы́на, и Свята́го Ду́ха, вси́ единому́дренно ве́рнии славосло́вити досто́йно помо́лимся: Еди́нство Божества́, в трие́х су́щее Ипоста́сех, неслия́нно пребыва́ющее, Про́сто, Неразде́льно и Непристу́пно, И́мже избавля́емся о́гненнаго муче́ния.
И ны́не, Богоро́дичен: Ма́терь Твою́, Христе́, пло́тию без се́мене ро́ждшую Тя́, и Де́ву вои́стинну, и по Рождестве́ пребы́вшу Нетле́нну, Сию́ Ти́ приво́дим в моли́тву, Влады́ко Многоми́лостиве, прегреше́ний проще́ние да́руй, всегда́ вопию́щым Ти́: помяни́ и на́с во Ца́рствии Твое́м.
Проки́мен, гла́с 4: Я́ко возвели́чишася дела́ Твоя́ Го́споди, вся́ прему́дростию сотвори́л еси́. Сти́х: Благослови́, душе́ моя́, Го́спода, Го́споди Бо́же мо́й, возвели́чился еси́ зело́. Аллилу́иа: Наляцы́, и успева́й, и Ца́рствуй и́стины ра́ди, и кро́тости, и пра́вды. Сти́х: Возлюби́л еси́ пра́вду, и возненави́дел еси́ беззако́ние.
В неде́лю ве́чера 
на Го́споди, воззва́х, стихи́ры покая́нны, гла́с 4.
Подо́бен: Да́л еси́ зна́мение:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Согреши́х к Тебе́, Человеколю́бче, не по естеству́ я́ко челове́к, да испрошу́ проще́ние: но па́че челове́ка, и вы́ше естества́, и па́че проще́ния. Но и́же вы́ше есте́ственных уста́в, и па́че постиже́ния мы́сли, челове́к Спа́се мо́й бы́в, и па́че ума́ человеколю́бное имы́й, поми́луй мя́ к Тебе́ обраща́ющагося.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Положи́л еси́ покая́ние согреша́ющым Христе́, а не пра́ведным: о́браз у́бо и́мам разбо́йника же и блу́днаго, Манасси́и и блудни́цы, гони́теля, мытаря́, и отме́тника, неудо́бь отчаява́юся, твое́ бо человеколю́бное, и преблаго́е ве́дый, Спа́се мо́й, обраща́юся же и слезю́, и благонаде́жден быва́ю я́ко прии́меши мя́.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Да́ждь ми́ умиле́ние, и злы́х отчужде́ние, и соверше́нное исправле́ние, в страсте́х теле́сных ны́не погруже́ному, и удале́ному от Тебе́, Бо́же, все́х Царю́, и ника́коже наде́жду иму́ща, спаси́ мя блу́днаго, мно́гия ра́ди бла́гости, Иису́се Всеси́льне, Спа́се ду́ш на́ших.
Та́же в мине́и стихи́ры свято́му, а́ще и́мать. А́ще ли не́сть мине́и, и́ны стихи́ры безпло́тным святы́м а́нгелом. Гла́с 4.
Подо́бен: Я́ко до́бля:
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний Его́.
Боже́ственныя све́тлости прия́тная жили́ща, и прия́телища всечестна́я, утверди́л еси́ а́нгельская во́инства, Безсме́ртне: и Боже́ственным составле́нием, зри́тели и служи́тели Твоея́ Сла́вы сия́ положи́в, в кре́пости скончава́ти Твое́ сло́во, и хоте́ние исполня́ти вседе́тельное и пресвято́е.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Бла́гости пучи́ну яви́ти восхоте́в, бла́г сы́й Безнача́льне, пе́рвее созда́л еси́ всеси́льным Твои́м манове́нием, и Боже́ственным повеле́нием, а́нгельския ли́ки, и си́лам чи́ны: вои́стинну бо подоба́ше благо́му излия́тися, и походи́ти, да и мно́зем бы́ти дарова́нием, Влады́ко.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Серафи́ми шестокрила́тии, Херуви́ми многоочи́тии с превысо́кими Престо́лы, Тебе́ обстоя́т, вседе́тельнаго Твоего́ сия́ния непосре́дственне приобща́ющеся, Госпо́дьствия, Нача́ла, Вла́сти, Арха́нгели, А́нгели и Си́лы Боже́ственныя: Твою́ сла́ву, Вседержи́телю, хва́ляще, о на́с мо́лятся Тебе́.
Сла́ва, и ны́не, Богоро́дичен: Превозше́дши чи́ны а́нгельския, Всенепоро́чная, со а́нгелы всегда́ моли́ а́нгелы Влады́чествующаго, и все́ю тва́рию, дарова́ти на́м прегреше́ний оставле́ние, и изба́витися страсте́й, и досто́йны сотвори́ти на́с тогда́ певцы́ сла́вы Его́, и насле́дники нетле́нныя пи́щи.
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры покая́нны, гла́с 4:
Хоте́х слеза́ми омы́ти мои́х прегреше́ний рукописа́ние, Го́споди, и про́чее живота́ моего́ покая́нием благоугоди́ти Тебе́, но вра́г льсти́т мя́, и бо́рет ду́шу мою́: Го́споди, пре́жде да́же до конца́ не поги́бну, спаси́ мя.
Сти́х: К Тебе́ возведо́х о́чи мои́, живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Кто́ обурева́ем, и притека́я ко приста́нищу Твоему́, Го́споди, не спасе́тся; или́ кто́ неду́гуя, и припа́дая ко врачевству́ Твоему́, не уврачу́ется, Соде́телю вся́ческих, и Врачу́ неду́жных; Го́споди, пре́жде да́же до конца́ не поги́бну, спаси́ мя.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Прославля́яйся в па́мятех святы́х Твои́х, Христе́ Бо́же, и от ни́х умоле́н быва́я, низпосли́ на́м ве́лию ми́лость.
Сла́ва, и ны́не, Богоро́дичен: Ра́дуйся, Све́та о́блаче. Ра́дуйся, Све́щниче све́тлый. Ра́дуйся Ру́чко, в не́йже ма́нна. Ра́дуйся, Же́зле Ааро́нов. Ра́дуйся, Купино́ неопали́мая. Ра́дуйся, Черто́же. Ра́дуйся, Престо́ле. Ра́дуйся, Горо́ свята́я. Ра́дуйся, Прибе́жище. Ра́дуйся, Боже́ственная Трапе́зо. Ра́дуйся, Две́ре та́йная. Ра́дуйся, все́х Ра́досте.
Та́же, Ны́не отпуща́еши: Трисвято́е. По О́тче на́ш: тропа́рь и ектениа́, и отпу́ст.
В неде́лю на повече́рии 
Кано́н пресвяте́й Богоро́дице. Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Приими́ е́же от души́ моле́ние мое́, Пречи́стая Влады́чице, Я́же Бо́га ро́ждши пло́тию: к Тебе́ бо прибего́х к держа́вней по́мощи, да не погрешу́ наде́жды моея́.
Припа́даю раболе́пно к Тебе́, Пречи́стая Богороди́тельнице, я́ко дерзнове́ние иму́щи мно́го, от вся́ких мя́ скорбе́й Твои́ми моли́твами изба́ви, к Сы́ну Твоему́ хода́тайствующи.
Сла́ва: Мо́ря жите́йскаго волна́ми потопля́ем, и напа́стьми лю́тыми одержи́м, ко приста́нищу устреми́хся невла́емому, покро́ву Твоему́: те́мже мя́ изба́ви, Богоро́дице, от лю́тых.
И ны́не: Благоутро́бным и ти́хим Твои́м о́ком воззри́ на раба́ Твоего́, и услы́шати потщи́ся, Блага́я, исполня́ющи мольбу́ Твоего́ раба́, Пречи́стая, и разоря́ющи сове́ты лука́выя.
ПЕ́СНЬ 3
Ирмо́с: Весели́тся о Тебе́ Це́рковь Твоя́, Христе́, зову́щи: Ты́ моя́ кре́пость, Го́споди, и прибе́жище и утвержде́ние.
Помо́щница на враги́, и в бра́нех побо́рница, Влады́чице, Ты́ ве́рным еси́, и прибе́жище су́щым в печа́лех.
Его́же родила́ еси́ пло́тию Бо́га все́х, я́ко Сы́на моли́, разреше́ние зо́л мои́х да́ти ми́ от жите́йских настоя́ний.
Сла́ва: При́зри ми́лостивно на смире́ние на́ше, Влады́чице, во е́же гне́ва належа́щаго изба́витися рабо́м Твои́м.
И ны́не: Кро́вом Твои́м, Влады́чице Блага́я, спаса́еми при́сно от вся́ких скорбе́й, хвалу́ Сы́ну Твоему́ приноша́ем.
ПЕ́СНЬ 4
Ирмо́с: Услы́шах слу́х Тво́й, и убоя́хся, разуме́х дела́ Твоя́, и ужасо́хся, Го́споди.
Я́ко иму́щи дерзнове́ние, Чи́стая Богороди́тельнице, к Сы́ну Твоему́, настоя́щаго мя́ премени́ искуше́ния, разруша́ющи сове́ты ча́стыя враго́в при́сно борю́щих мя́.
Ли́цы вы́шних чино́в, му́ченицы и пра́ведницы, со апо́столы, проро́к Боже́ственных собо́р, и преподо́бных с Богоро́дицею и Ма́терию о на́с Христа́ моли́те.
Сла́ва: Пресла́вную Твою́ Ма́терь, Христе́, приими́ моля́щуюся о ми́ре, ми́лостивно Тебе́ зову́щую: Сы́не Мо́й, приими́ мольбу́ Мою́, и утиши́ гне́в належа́щий земли́.
И ны́не: Припа́даю Ти́, Богоро́дице, и молю́ся из глубины́ се́рдца моего́: настоя́щаго мя́ премени́ искуше́ния, я́ко да изба́влься от лю́тых, пе́снь принесу́ Твое́й све́тлости.
ПЕ́СНЬ 5
Ирмо́с: Нечести́вии не у́зрят сла́вы Твоея́ Христе́, но мы́ Тя, Единоро́дне, Оте́ческия сла́вы сия́ние Божества́, от но́щи у́тренююще, воспева́ем Тя́, Человеколю́бче.
Упова́ние земны́м, и заступле́ние, Чи́стая, умилосе́рдися на на́ше смире́ние, мо́лимся, и настоя́щаго гне́ва свободи́ на́с.
Сте́ну необори́му, Чи́стая, моли́тву Твою́ держа́ще вопие́м Ти́: умилосе́рдися, о Влады́чице, и ви́димыя враги́ прожени́.
Сла́ва: Хва́лящиися при́сно упова́нием е́же к Тебе́, Пречи́стая, да не постыди́мся, мо́лимся со слеза́ми, и покланя́емся Твое́й бла́гости.
И ны́не: Пречи́стою Твое́ю руко́ю, Препе́тая, разжени́ враги́, на ны́ востаю́щыя: и да разуме́ют окая́ннии, я́ко на Тя́ упова́ние возложи́хом.
ПЕ́СНЬ 6
Ирмо́с: Возопи́, прообразу́я погребе́ние тридне́вное, проро́к Ио́на, в ки́те моля́ся: от тли́ изба́ви мя́, Иису́се Царю́ Си́л.
Очи́сти на́шя грехи́, Человеколю́бче, мо́лимся, моли́твами без се́мене Ро́ждшия Тя́: на́с бо ра́ди Сло́ве, Твою́ честну́ю кро́вь пролия́л еси́.
Собо́рище на ны́ лука́вное собра́ся непра́ведно борю́щих на́с, Богоневе́сто: но си́х низложи́, я́ко Си́мона волхва́ дре́вле.
Сла́ва: Услы́ши на́шу мольбу́, Влады́чице, мо́лимся, и бу́ри во́лны утиши́ разли́чных боле́зней, и́миже врази́ на ны́ собра́шася.
И ны́не: Печа́ль мою́ на ра́дость преложи́, я́ко ще́др, и пла́ч в весе́лие премени́, и умилосе́рдися Богоро́дицы ра́ди, И́же во́ду в вино́ в Ка́не Галиле́йстей претвори́вый, Христе́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 4:
Мно́гими прегреше́нии а́з блу́дный у́м помрачи́в, вопию́ Твоему́ кре́пкому заступле́нию, Богоро́дице: просвети́ души́ моея́ зе́ницы, и возсия́й ми́ покая́ния све́тлую зарю́, и облецы́ мя во ору́жие све́та, Богороди́тельнице Чи́стая.
ПЕ́СНЬ 7
Ирмо́с: Не преда́ждь на́с до конца́ и́мене Твоего́ ра́ди, и не разори́ заве́та Твоего́, и не отста́ви ми́лости Твоея́ от на́с, Го́споди Бо́же оте́ц на́ших, препе́тый во ве́ки.
И́же в разли́чных напа́стех и ско́рбех сы́й, к Тебе́, Чи́стая, спасе́нию моему́ ны́не прибего́х, вопию́, да не возвращу́ся посра́млен от ча́яния моего́: но услы́ши, и изба́ви мя́ се́тей ловя́щих.
Раболе́пно вы́ю преклоня́ю окая́нный, и от се́рдца моего́ вопию́, ру́це просте́р, коле́на преклоня́ю, и молю́ Тя, Пречи́стую Де́ву, изба́витися скорбе́й, при́сно находя́щих мне́ от наве́та чужда́го.
Сла́ва: Пресла́вная Чи́стая Мари́е, земны́х похвало́, мо́лимся, пода́ждь Твою́ по́мощь на́м, моля́щымся и кла́няющымся благоче́стно Рождеству́ Твоему́, я́ко ины́я не стяжа́хом наде́жды и засту́пницы ра́зве Тебе́.
И ны́не: Я́же па́че ума́ Бо́га ро́ждши Неискусому́жная Мари́е, и па́че вся́каго естества́, засту́пнице ве́рных, напра́сных искуше́ний чту́щыя Тя́ изба́ви чи́сты, и без вре́да от вра́г вся́ческих, ви́димых и неви́димых.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Ру́це возде́ти не сме́ю к Сы́ну Твоему́, Чи́стая, ве́сь бо е́смь оскверне́н: те́мже дерза́ю к Тебе́, Влады́чице, прибе́гнути, хода́тайствуй к Ще́дрому Бо́гу и благопреме́нному, изба́витися на́м сопроти́вных вра́г оскорбля́ющих на́с.
О́чи и се́рдце и ду́шу на Тя́, Пречи́стая, возложи́х: те́мже умилосе́рдися, Влады́чице Чи́стая, Ще́дрому припа́дающи о мне́ худе́м и нетерпели́вем, да спасе́т мя́ от вся́кия ну́жды, и я́зи, и печа́ли.
Сла́ва: Ору́жием Твои́м, я́ко си́лен, борю́щыя на́с попери́, Го́споди, и побе́ду да́руй Влады́ко, ве́рою наде́ющымся на Тя́, Богоро́дица мо́лится с Предте́чею Иоа́нном, и апо́стольский ли́к и му́ченик Твои́х.
И ны́не: Ра́дость Благове́щения иногда́ Гаврии́л Тебе́, Чи́стая Де́во, принесе́, и прама́тернее се́тование разруши́ся Рождество́м Твои́м: те́мже Сама́ и моея́ души́ уны́ние очи́стивши, покажи́ мя моли́твами Твои́ми непосра́млена.
ПЕ́СНЬ 9
Ирмо́с: Ка́мень нерукосе́чный, от несеко́мыя горы́ Тебе́, Де́во, краеуго́льный отсече́ся, Христо́с, совокупи́вый разстоя́щаяся естества́: те́м веселя́щеся, Тя́, Богоро́дице, велича́ем.
Яви́, Богоро́дице Де́во, Твою́ по́мощь вско́ре: приклони́ же усе́рдно у́хо Твое́, и вопию́щих те́пле услы́ши, и лю́тых измени́, избавля́ющи на́с моли́твами Твои́ми.
Ве́сь ле́ностию одержи́м, и во отча́янии е́смь глубины́ мои́х прегреше́ний: те́мже ми́, Де́во Ма́ти, ру́ку простри́, я́ко Петру́ Христо́с, и из глубины́ прегреше́ний изба́ви мя́.
Сла́ва: Язы́к необузда́н и велере́чив укроти́, Де́во, изъощре́нный я́ко стрела́, устрели́ти хотя́щь и умори́ти мя́, я́ко во́ск разле́й, и сове́т его́ су́етен сотвори́.
И ны́не: Разруши́ сове́ты вся́, я́же на ны́ вооруже́нных, Ма́ти Бо́га Вы́шняго, ра́дости же испо́лни упова́ющих на Тя́: да усе́рдно вси́ Твое́ пропове́мы заступле́ние.
Та́же, Досто́йно е́сть: И покло́н до земли́. Трисвято́е, по О́тче на́ш: тропари́, и про́чее обы́чно, и отпу́ст.
Понедельник 
В понеде́льник у́тра 
по 1-м стихосло́вии, седа́льны покая́нны. Гла́с 4
Смире́нную мою́ ду́шу посети́, Го́споди, во гресе́х все́ житие́ ижди́вшую: я́коже блудни́цу приими́ мене́, и спаси́ мя.
Сти́х: Го́споди, да не я́ростию твое́ю обличи́ши мене́, ниже́ гне́вом Твои́м нака́жеши мене́.
Препла́вая пучи́ну настоя́щаго жития́, помышля́ю бе́здну мно́гих мои́х зо́л, и не име́яй окорми́теля помышле́ний, Петро́в провещава́ю Ти́ гла́с: спаси́ мя, Христе́, спаси́ мя, Бо́же, я́ко Человеколю́бец.
Сла́ва, и ны́не, Богоро́дичен: Стена́ непобеди́мая на́м христиа́ном еси́, Богоро́дице Де́во: к Тебе́ бо прибега́юще невреди́ми пребыва́ем, и па́ки согреша́юще, и́мамы Тя́ Моли́твенницу. Те́м благода́рственно вопие́м Ти́: ра́дуйся, Благода́тная, Госпо́дь с Тобо́ю.
По 2-м стихосло́вии седа́льны, Гла́с 4
Ско́ро совни́дем в неве́стник Христо́в, да вси́ услы́шим Боже́ственный гла́с Христа́ Бо́га на́шего: прииди́те лю́бящии Небе́сную сла́ву, и приими́те сию́ вку́пе с му́дрыми де́вами, просвети́вше свещы́ своя́ ве́рою.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Мно́жеством прегреше́ний мои́х осужда́ем, и стра́хом муче́ния смуща́ем е́смь. Христе́ Бо́же на́ш, сле́зы покая́ния от се́рдца приношу́ Тебе́, иму́щему вла́сть живота́, и сме́рти, и зову́ Ти во умиле́нии: согреши́х, Го́споди, спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Дне́сь а́нгельская во́инства, в па́мять страстоте́рпец приидо́ша, ве́рных мы́сли просвети́ти, и вселе́нную благода́тию уясни́ти: те́ми, Бо́же, умоле́н быва́я, да́руй на́м ве́лию ми́лость.
Сла́ва, и ны́не, Богоро́дичен: Е́же от а́нгела сло́во прие́мши, Де́во, во утро́бе Твое́й, и ро́ждши воплоще́нна Христа́ Бо́га Емману́ила, Богоро́дице, моли́ о душа́х на́ших.
По 3-м стихосло́вии седа́льны, гла́с 4:
Подо́бен: Ско́ро предвари́:
Невеще́ственными усты́, Тро́ице Пребоже́ственная, непреста́нно пою́т Тя́ безпло́тных ли́цы, и со стра́хом предстоя́т, свя́т, взыва́юще, триипоста́сное естество́: поми́луй ру́к Твои́х созда́ние Твое́, те́х мольба́ми, еди́не Человеколю́бче.
А́нгельстии чи́ни со стра́хом предстоя́т престо́лу Твоему́, Влады́ко, и е́же отону́ду заря́ми при́сно просвеща́еми, пе́снь Тебе́ немо́лчно побе́дную воспева́ют, Го́споди: и́хже свяще́нными моли́твами, ми́р ми́ру, и оставле́ние прегреше́ний на́ших да́руй.
Сла́ва, и ны́не, Богоро́дичен: Де́во Всенепоро́чная, я́же пресу́щнаго Бо́га ро́ждши, со безпло́тными того́ непреста́нно моли́, оставле́ние прегреше́ний, и исправле́ние жития́ да́ти на́м пре́жде конца́, ве́рою и любо́вию пою́щым Тя́ по до́лгу, Еди́на Всепе́тая.
Кано́н покая́нен ко Го́споду на́шему Иису́су Христу́ и святы́м его́ му́чеником, [его́же краестро́чие: Спаси́ мя, Спа́се, я́коже блу́днаго дре́вле.] Гла́с 4.
ПЕ́СНЬ 1
Ирмо́с: Триста́ты кре́пкия, Рожде́йся от Де́вы, безстра́стия во глубине́, души́ трича́стное потопи́, молю́ся, да Тебе́ я́ко в тимпа́не, во умерщвле́нии телесе́ побе́дное воспою́ пе́ние.
Спа́се мо́й, Иису́се, И́же блу́днаго спасы́й, и и́же блудни́цы пла́ч прие́мый, И́же мытаря́ воздохну́вша, манове́нием свои́м оправда́вый, и мене́ без числа́ согреши́вшаго, и обраща́ющася приими́, и спаси́ мя.
Я́ко ве́щь снеда́ет ду́шу мою́ зло́бный о́гнь, и пла́меню твори́т подгнеще́ние бу́дущему: Человеколю́бче, угаси́ того́, ороше́нием Твои́х ми́лостей, Долготерпели́ве, пода́в ми́ сле́зы покая́ния.
Му́ченичен: Ра́зума мно́га испо́лнен ли́к святы́х страда́лец, неразу́мен сове́т и сопроти́вное мудрова́ние все́х законопресту́пных, целому́дренно уклони́, и Боже́ственных по́честей получи́.
Му́ченичен: И́же ми́ра презре́вше кра́сная ве́рою, и преми́рную жи́знь насле́довасте му́дрии страстоте́рпцы прехва́льнии, вся́каго мя́ у́бо изба́вите мирска́го смеше́ния, и́скренно ва́с блажа́щаго.
Богоро́дичен: Пресве́тлая свеще́ Со́лнца сла́вы, души́ моея́ о́гнь уны́нием угаше́нный возжзи́, Пречи́стая, при́сно Боже́ственных де́л еле́ем напоя́ющи, да ве́рою и любо́вию сла́влю Тя́.
Други́й кано́н безпло́тным святы́м А́нгелом. Гла́с 4.
Ирмо́с то́йже.
Я́ко у́ми чи́стии, А́нгели, Вели́кому и Пе́рвому предстоя́ще Уму́, и Боже́ственнаго сия́ния насыща́еми, луче́ю мя́ ва́шею озари́те, пою́ще всевино́внаго Сло́ва пресла́внии. [Два́жды.]
Отню́д к Бо́гу прекло́ньшеся любо́вию, и Боже́ственными добро́тами вообража́еми я́ве, о Арха́нгели сла́внии, стоя́нием приле́жным обстоите́, зову́ще побе́дную пе́снь Зижди́телю.
Богоро́дичен: Я́же Еди́на во чре́ве прие́мши Сло́во, Его́же а́нгельская во́инства сла́вят при́сно, ду́шу мою́ озари́, реша́щи грехо́вное мра́чное зломышле́ние Всенепоро́чная, и просвеща́ющи ра́зумом Рождества́ Твоего́.
ПЕ́СНЬ 3
Ирмо́с: С высоты́ снизше́л еси́ во́лею на зе́млю, превы́ше вся́каго нача́ла, и смире́нное возне́сл еси́ из а́да преиспо́дняго естество́ челове́ческое: не́сть бо свя́т па́че Тебе́, Человеколю́бче.
Но́щию мя́ жития́ тьма́ страсте́й объя́ла е́сть, Христе́ Бо́же, све́т сы́й незаходи́мый, луча́ми покая́ния озари́в мя́ спаси́, я́ко Человеколю́бец, да сла́влю Тя́.
Ча́сти мя́ покажи́, Христе́, избра́нных насле́дника, сопроти́вныя ча́сти отлучи́в, Спа́се, слеза́ми и ми́лостынею очище́на, я́ко да во хвале́нии Тя́ сла́влю всегда́.
Му́ченичен: Очервлени́шася вои́стинну кро́вию ва́ши но́ги, и быстре́йше к небеси́ потеко́ша, со грехо́м зе́млю оста́вльше, му́ченицы, собесе́дницы Боже́ственным си́лам.
Му́ченичен: Удруча́емо те́ло ва́ше ра́нами раста́яшеся, Христо́вы страда́льцы: душе́вная же укрепля́шеся си́ла, любо́вию привязу́ема нереши́мо к созда́вшему вся́ческая хоте́нием.
Богоро́дичен: Мари́е Госпоже́, я́ко су́щи все́м Го́спода ро́ждши, облада́ема страстьми́ ума́ моего́, и зло́бою очерне́на, свобо́дна сотвори́ и просвети́.
И́н Ирмо́с то́йже
И́же преми́рными ли́ки воспева́емый Христе́, чи́ном те́х ве́рных составле́ния воспева́ти богому́дренно сотвори́, Cло́ве: не́сть бо свя́т па́че тебе́, Человеколю́бче. [Два́жды.]
Любо́вию те́плою, привяза́нием рачи́тельным причаща́ющеся пе́рвому исто́чнику служи́тельне предстоите́, пою́ще немо́лчно, еди́но существо́ Божества́ безнача́льнаго, Боже́ственнии Арха́нгели.
Богоро́дичен: Е́вину дре́внюю кля́тву, Христа́ ро́ждши, Ма́ти Чи́стая, пресве́тло разреши́ла еси́, все́х венча́ющаго благослове́ньми: не́сть бо, Пречи́стая, ра́зве Тебе́ Помо́щницы.
ПЕ́СНЬ 4
Ирмо́с: Седя́й в сла́ве на престо́ле Божества́, во о́блаце ле́гце прии́де Иису́с Пребоже́ственный, нетле́нною дла́нию, и спасе́ зову́щыя: сла́ва, Христе́, си́ле Твое́й.
Я́ко судии́ пра́веднейшему ны́не припа́даю Ти́, Го́споди, осужде́нна и отча́яннаго мя́ уще́дри, и пра́веднаго Твоего́ изба́ви изрече́ния, и стоя́ния избра́нных сподо́би.
В разбо́йники впа́дша неукроти́мыя, Человеколю́бче, и уя́звлена бы́вша исцели́, Христе́, возлива́я на мя́ покая́ния вино́ и еле́й и одева́я мя́ оде́ждою спасе́ния моего́.
Му́ченичен: Облеко́стеся свы́ше ри́зою спасе́ния, в совлече́нии теле́снем всехва́льнии му́ченицы, и совле́кшаго пре́жде пра́отца обнажи́сте, без дыха́ния ме́ртва сотво́рше.
Му́ченичен: Вити́йствующе пред беззако́нными му́ченицы, Бо́жия сло́ва ра́зумом благоче́стия украша́еми, мудрецы́ и вити́и вся́ посрами́сте нече́ствующыя, и врага́ умертви́вше.
Богоро́дичен: На Тя́ я́коже до́ждь, прему́дрости бе́здна Иису́с сни́де, еди́ну Чи́стую Тебе́ обре́т, Богороди́тельнице Де́во, и загради́ нече́стия пото́ки лю́тыя Боже́ственною благода́тию.
И́н Ирмо́с то́йже
Непостижи́мою си́лою от небытия́ приве́л еси́ небе́сныя умы́, сло́ве Бо́жий пресу́щественный, и неизрече́нною Твое́ю сла́вою украси́л еси́, зову́щыя: сла́ва, Христе́, си́ле Твое́й.
Управля́еми вы́шния си́лы ду́хом, и брозда́ми его́, и Боже́ственными заря́ми облиста́еми, неотпа́дающыя чи́ны насле́доваша, еди́но чту́ще все́х нача́ло и Божество́.
Лица́ Твоего́ добро́ту кра́сную зре́ти, сподо́бишася служи́тельныя Твоя́ све́тлости, и отону́ду разуме́ния восприе́млюще, Тебе́ вопию́т: сла́ва, Христе́, си́ле Твое́й.
Богоро́дичен: Цари́ца Де́во, злато́ю оде́ждою укра́шена, Сы́ну Царю́ ны́не предстои́т, Я́же без сравне́ния а́нгел превы́шши, зову́щих: сла́ва, Христе́, си́ле Твое́й.
ПЕ́СНЬ 5
Ирмо́с: Ны́не воста́ну, проро́чески рече́ Бо́г, ны́не просла́влюся, ны́не вознесу́ся, па́дшаго прие́м от Де́вы, и к Све́ту у́мному вознося́й Моего́ Божества́.
О ка́ко осужде́н хощу́ предста́ти Тебе́, Судии́ Бо́гу все́х, и обличе́н бы́ти о все́х злы́х, и́хже без ума́ согреши́х во́лею, и всего́ себе́ непотре́бна сотвори́х!
Спаси́ мя, Го́споди, я́ко зо́л испо́лнихся мно́гих, и молю́ся: исцели́ грехи́ моя́ и гное́ния лю́тая, и не оста́ви поги́бнути мя́ еди́наго, Иису́се мо́й, мно́го Ти́ согреши́вшаго.
Му́ченичен: Кончи́ну блаже́нну обре́тше страда́льцы я́ве, сла́ву улучи́ша, Христа́ прославля́юще свои́ми у́ды, страстоположи́теля, я́звам и ра́нам причаща́тися му́жески предразсужда́юще.
Му́ченичен: Бога́тство небе́сное, житие́м Боже́ственным и кра́сным, вене́ц неувяда́емый, и све́т невече́рний, и жили́ще ника́коже обетша́емое нерукотворе́нно насле́довасте, страда́льцы христо́вы блаже́ннии.
Богоро́дичен: Твоя́ чудеса́ проро́честии прореко́ша гла́си, го́ру нарица́юще Тя́, Пречи́стая, и две́рь, и свети́льник све́тел: из него́же вои́стинну све́т чу́дный просвеща́ет, Чи́стая, ми́р ве́сь.
И́н Ирмо́с то́йже
Тре́петно сла́вят Херуви́ми, и Серафи́ми, со Престо́лы, и Боже́ственнии Арха́нгели, и Госпо́дьствия, и Си́лы, и Нача́ла, и вла́сти со А́нгелы, честно́е еди́но и тро́ическое Божество́. [Два́жды.]
Яви́шася А́нгели светови́дно сия́юще, Христе́, Твое́ Воскресе́ние пропове́дающе в ми́ре преподо́бным жена́м, и враго́в Твои́х сотряса́юще у́м блиста́ньми Твоего́ Божества́.
Богоро́дичен: Ны́не сохрани́ ополче́ние арха́нгельскими Це́рковь Твою́, Тебе́ сла́вящую правосла́вными гла́сы, и́же от Де́вы неизрече́нно рожде́йся, и челове́ки от тли́ избавля́яй.
ПЕ́СНЬ 6
Ирмо́с: Приидо́х во глубины́ морски́я, и потопи́ла мя́ е́сть бу́ря мно́гих грехо́в: но я́ко Бо́г из глубины́ возведи́ живо́т мо́й, Многоми́лостиве.
Ме́ртв сы́й не разуме́ю, не чу́вствуя окая́нный, и со́весть оскверне́ну нося́ при́сно: Бо́же Созда́телю мо́й, да не до конца́ погуби́ши мене́.
Дея́ния моя́ я́коже врази́ оклевета́ти мя́ хотя́т на суди́щи твое́м, Ще́дре: от ни́хже ско́ро изба́ви, Христе́, наставля́я мя́ к покая́нию.
Му́ченичен: Сокруши́ ко́сти страстоно́сец собо́р законопресту́пных, но не сокруши́ те́х ве́ру, ея́же ра́ди насле́дницы яви́шася Бо́гу, и Спа́су ду́ш на́ших.
Му́ченичен: Я́ко честно́е ка́мение, на ка́мени непоколе́блеме наде́жди богому́дренно назда́шася страстоно́сцы, и я́ко хра́мы Свята́го Ду́ха, в хра́м Бо́жий всели́шася.
Богоро́дичен: Омрачи́вшееся се́рдце мое́ те́мными наи́тии греха́, Све́том, и́же в Тебе́, Богоневе́стная, озари́, я́ко со́лнце Христа́ ро́ждшая.
И́н Ирмо́с то́йже
О́крест Влады́ки предстоя́ще а́нгельская во́инства, и чи́сте наслажда́ющеся сия́нием нача́ла све́тлаго, просвети́те ве́рою ва́с пою́щих. [Два́жды.]
Прему́дростию Твое́ю сотвори́вый А́нгельския ли́ки, Госпо́дьствия же и Си́лы, и Серафи́мы, я́ко Влады́ка показа́л еси́, хвала́ми Тя́ чту́щыя.
Богоро́дичен: Я́ко на престо́лех превознесе́нных, Христе́, почива́яй, и вся́ческая Боже́ственным про́мыслом соблюда́яй, на руку́ деви́ческую Влады́ко почи́л еси́.
ПЕ́СНЬ 7
Ирмо́с: Ю́ноши три́ в Вавило́не, веле́ние мучи́телево на бу́йство прело́жше, посреде́ пла́мене вопия́ху: благослове́н еси́ Го́споди Бо́же оте́ц на́ших.
Кому́ Тя уподо́блю, душе́ моя́ окая́нная, увы́ мне́, лю́бящую безме́стная, а не до́брая взыску́ющую? Те́мже пре́жде конца́ потщи́ся о́бразы благи́я показа́ти.
Ту́чу ми́, Христе́, сле́з да́ждь, я́ко да от лю́тых мои́х измы́юся, и не оста́ви мене́, Спа́се, ны́не поги́бнути, согреши́вшаго Ти́ мно́го па́че челове́к.
Му́ченичен: Ме́ртвость умерщвле́ннаго сло́ва нося́ще на те́ле свое́м, пре́лесть умертви́сте: живете́ же и уме́рше сла́внии, и умерщвле́нныя страстьми́ страда́льцы врачу́ете.
Му́ченичен: Ко́е ме́сто ны́не не и́мать ва́с му́ченицы просвети́тели, и предгра́дие? Ка́я страна́ не освяща́ется ва́шими страда́ньми сла́внии, и восто́ками исцеле́ний?
Богоро́дичен: Еди́на пребыва́еши по Рождестве́, Влады́чице, де́вственною добро́тою сия́ющи, еди́на ма́терних избе́гла еси́ боле́зней: Бо́га бо еди́на родила́ еси́, изба́вителя ду́ш на́ших.
И́н Ирмо́с то́йже
Свиде́тели соде́янным иму́ще мы́сленныя А́нгелы, избере́м чи́стое житие́ душе́ моя́, вопию́ще: благослове́н еси́ Го́споди Бо́же оте́ц на́ших. [Два́жды.]
У́глем очище́нный, престо́лу Твоему́ предстоя́щыя зри́т серафи́мы, Боже́ственный вопия́ Иса́иа: благослове́н еси́ Го́споди Бо́же оте́ц на́ших.
Богоро́дичен: Чи́ны все́х безпло́тных, Де́во, я́ве превосхо́диши, я́ко Творца́ ро́ждши и Го́спода: благослове́н, Пречи́стая, пло́д Твоего́ чре́ва.
ПЕ́СНЬ 8
Ирмо́с: Изба́вителю все́х, Всеси́льне, посреде́ пла́мене благоче́ствовавшыя, снизше́д ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Яви́хся ското́м подо́бен безслове́сным, подклони́вся страсте́м. Сло́ве Бо́жий пребезнача́льне, обрати́в мя́, спаси́ вопию́ща: благослови́те вся́ дела́ Госпо́дня Го́спода.
Озоба́ ве́прь, позоба́ еди́нок мя́, Спа́се, я́коже виногра́д возде́ланный ду́хом: от него́же изба́ви мя́, Сло́ве, и плодоно́сна доброде́тельми а́бие Тебе́ покажи́.
Му́ченичен: Оброще́ния кро́вная очервлени́ша багряни́цу ва́м боготка́нную, е́юже украси́стеся му́ченицы, венцы́ нося́ще побе́ды, и́же в вы́шних Царю́ ве́чному предстоите́.
Му́ченичен: Свяще́нное му́чеников сосло́вие несвяще́нное разруши́ согла́сие, беззако́нновати повелева́ющее, и зако́нно пострада́в, от Влады́ки все́х зако́нно венча́ся.
Богоро́дичен: Благослови́т вся́ тва́рь рождество́ Твое́, благослове́ньми на́с венча́вшее, и от кля́твы изъе́мшее, Всеблагослове́нная еди́на, и препросла́вленная, я́же ро́д на́ш облагода́тившая.
И́н Ирмо́с то́йже
Я́ко сы́й живо́т безсме́ртный, безсме́ртному животу́ причаща́тися зижди́тельне сотвори́л еси́ А́нгелы, и научи́л еси́ пе́ти: благослови́те, по́йте Го́спода. [Два́жды.]
Мы́сленно обстоя́ще Тя́ Арха́нгели, непреста́нными гла́сы воспева́ют, боголе́пно чту́ще Тя́ я́ко Влады́ку все́х: благослови́те, по́йте Го́спода.
Богоро́дичен: Зако́ннии о́брази прообража́ху Тя́, Всеблаже́нная, ро́ждшую Бо́га, ве́щи пло́тстей соединя́ема, пре́жде невеще́ственна су́ща Боже́ственным естество́м: благослови́м, Де́во, Рождество́ Твое́.
Та́же, пое́м пе́снь Богоро́дицы: Вели́чит душа́ моя́ Го́спода.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть: ты́ же, Де́во Богоро́дице, прозябе́нием чревоноше́ния, ми́рови благослове́ние процвела́ е́сть: те́м Тя́ вси́ велича́ем.
Се́ покая́ния вре́мя, что́ лени́мся, что́ сно́м погружа́емся? Уны́ния да отсту́пим, украси́м свещы́, я́коже пи́шет, еле́ем благотворе́ния: да не оста́нем внеу́ду двере́й рыда́ющи.
До́ндеже е́сть вре́мя пока́ятися, обрати́ся от зо́л Твои́х, душе́ моя́, я́же соде́ла еси́ ве́дением и неве́дением, и возопи́й к ве́дущему вся́: согреши́х Ти́, прости́ Влады́ко, и не гнуша́йся мене́, недосто́йнаго.
Му́ченичен: Собра́ Христо́с страда́вшыя святы́я явле́ннейше, от вся́кия страны́ и гра́да на ме́ста сла́вная, в честна́я поко́ища, и ны́не перворо́дных Це́рковь просвеща́ют веселя́щеся.
Му́ченичен: Всечестна́я ра́ка честны́х му́ченик Твои́х, Го́споди, луча́ми Боже́ственнаго ду́ха озаря́ема, пресла́вне исцеле́ния испуща́ет све́тлость, и разоря́ет неду́гов боле́зни, еди́не Многоми́лостиве.
Богоро́дичен: От све́та, и́же в Тебе́, Богоневе́сто, заря́ми ду́шу мою́ просвети́, лежа́щую в ро́ве поги́бели возста́ви, враги́ сокруша́ющи, оскорбля́ющыя се́рдце мое́ при́сно, и к страсте́м порева́ющыя мя́.
И́н Ирмо́с: Сокрове́нное Бо́жие неизрече́нное в Тебе́ соверша́ется, я́вственное та́инство, Де́во Пречи́стая: и́бо Бо́г из Тебе́ воплоти́ся за милосе́рдие. Те́мже Тя́, я́ко Богоро́дицу велича́ем.
И́же ума́ роди́теля, и предложи́теля Сы́ну и Ду́ху пою́ще А́нгели, ны́не к на́м Боже́ственныя благода́ти подая́ния, приле́жно прие́мше посыла́ти усе́рдствуйте.
Красно́ удобря́еми нетле́ния да́ром и благода́тию, Боже́ственнии Арха́нгели, Тебе́ Исто́чника Христе́ присносу́щна нетле́ния, пою́ще я́ко Благода́теля велича́ют.
Богоро́дичен: Неве́стник воплоще́ния неизрече́ннаго, и черто́г одушевле́нный, и ковче́г зако́на благода́ти Тя́, Богома́ти, ве́рнии све́мы: те́мже Тя́ непреста́нно велича́ем.
Та́же, Досто́йно е́сть: и покло́н. Ектениа́, и свети́лен. И псалмы́ обы́чны.
На стихо́вне, стихи́ры покая́нны, гла́с 4:
Омы́й мя́ слеза́ми мои́ми, Спа́се, я́ко оскверни́хся мно́гими грехи́. Те́мже и припа́даю Ти́: согреши́х, Бо́же, поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Овча́ е́смь слове́снаго Твоего́ ста́да, и к Тебе́ прибега́ю, Па́стырю до́брому: взыщи́ мене́ заблу́ждшаго, Бо́же, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Кто́ не ужаса́ется, зря́, святи́и му́ченицы, по́двига до́браго ва́шего, и́мже подвиза́стеся? Ка́ко во пло́ти су́ще, безпло́тнаго врага́ победи́сте, Христа́ испове́дающе, и кресто́м вооружи́вшеся! Те́мже досто́йно яви́стеся бесо́в прогони́телие, и ва́рваров сопротивобо́рцы, непреста́нно моля́щеся, спасти́ся душа́м на́шым.
Сла́ва, и ны́не, Богоро́дичен: Богоро́дице все́х Цари́це, правосла́вных похвало́, ерети́чествующих шата́ния разори́, и ли́ца и́х посрами́, не кла́няющихся, ниже́ чту́щих, Пречи́стая, честны́й Тво́й о́браз.
Та́же, Бла́го е́сть испове́датися Го́сподеви: И трисвято́е. По О́тче на́ш: тропари́, и ектении́. Та́же ча́с 1-й, псалмы́ обы́чны, и про́чее: и отпу́ст.
В понеде́льник блаже́нны, гла́с 4: 
Дре́вом Ада́м рая́ бы́сть изселе́н, дре́вом же кре́стным разбо́йник в ра́й всели́ся: о́в у́бо вку́ш, за́поведь отве́рже сотво́ршаго: о́в же сраспина́емь, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Па́че все́х челове́к на земли́ а́з согреши́х, и бою́ся та́мо нелицеме́рнаго суди́ща, Преблаги́й: на не́мже неосужде́на мя́ соблюди́ тогда́, и от му́ки изба́ви, подая́ ми покая́ние, омыва́ющее вся́кия скве́рны, я́ко Человеколю́бец.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́, лжу́ще Мене́ ра́ди.
Херуви́ми и Серафи́ми, Вла́сти, Престо́ли, Арха́нгели, Госпо́дьствия вку́пе и си́лы, святи́и А́нгели, нача́ла высоча́йшая, Влады́це все́х ны́не предстоя́ще, согреше́ний оставле́ния и жития́ исправле́ния испроси́те все́м вопию́щым ве́рно: помяни́ на́с во Ца́рствии Твое́м.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Примеша́ющеся огню́, хвра́стную пре́лесть попали́сте страстоно́сцы Христо́вы: и мно́жеством ва́шея кро́ве, глуби́ннаго зми́я отню́д потопи́сте, всехва́льнии, побе́ду взе́мше, с вы́шними во́инствы ра́дуетеся, моля́щеся приле́жно спасти́ся на́м.
Сла́ва: Трисо́лнечная заре́, я́же в мирски́х сия́ющая исполне́ниих, души́ моея́ лю́тыя отгна́вши стра́сти, низпосли́ мне́ све́та сия́ние, и очище́ние согреше́ний, ве́рою ны́не зову́щу Ти́ безнача́льному Отцу́, Сы́ну Сопресто́льну, и Ду́ху: Тро́ице, Вседе́тельная си́ло, спаси́ на́с.
И ны́не: Согреша́ющаго при́сно, и ле́ностию весьма́ содержи́ма, уще́дри, Чи́стая, и покая́ния о́бразы удобри́, даю́щи умиле́ние недоуме́нней души́ мое́й, Пречи́стая, Наде́ждо непосты́дная: любо́вию воспева́ющих Тя́, и вопию́щих ве́рно, помяни́ и на́с, Де́во Всепе́тая.
В понеде́льник ве́чера 
на Го́споди, воззва́х, стихи́ры покая́нны. Гла́с 4.
Подо́бен: Зва́нный свы́ше:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Ханане́и поревнова́вши, душе́, прикосни́ся Христу́ созади́, и взыва́й ча́сте: поми́луй мя́, о Влады́ко! Де́тище и́мам, бесну́ющуюся пло́ть безчи́нную, отжени́ разжже́ние от нея́, молю́ся, и утоли́в безчи́нная взыгра́ния, ме́ртву стра́хом Твои́м соверши́, моли́твами Пречи́сто Заче́ншия и Ро́ждшия Тя́, Христе́, и все́х святы́х, Благода́телю Многоми́лостиве.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ниневи́тяном иногда́ согреши́вшым Ио́ну посла́л еси́, Христе́, пропове́дати си́м, и́же пока́явшеся, я́рость в благосе́рдие преложи́ша, избавля́еми от губи́тельнаго гне́ва. Посли́ у́бо, Человеколю́бче, и мне́ недосто́йному держа́вную Твою́ по́мощь, да обращу́ся от безчи́сленных мои́х согреше́ний, и на стезю́ покая́ния наста́влен бу́ду, и пла́чу стеня́ го́рце, мно́гих мои́х прегреше́ний изба́витися ми́лостию Твое́ю.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
В ми́р прише́дый, во е́же спасти́ челове́ки согреша́ющыя, и к покая́нию си́х призва́ти, я́ко Благоутро́бен, и мене́, Ще́дре, па́че все́х Тебе́ прогне́вавшаго уще́дрив, спаси́ мя ра́ди бла́гости, и на пу́ть покая́ния наста́ви мя́, и по́мысл да́ждь ми́ умиле́ния, утверди́в се́рдце смире́нно, и про́сто, и кро́тко, некова́рно, Спа́се мо́й, бла́гостию Твое́ю, я́ко Благоутро́бен.
И́ны стихи́ры свято́му и вели́кому Иоа́нну Предте́чи. Гла́с 4.
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний его́.
Име́яй ко Го́споду дерзнове́ние, рожде́нных жена́ми все́х Предте́че превосходя́й, того́ моли́ непреста́нно с ве́рою моля́щихся Ти́, обраще́ние на́м да́ти, и вину́ покая́ния: я́ко да Тя́ воспева́ем спаса́еми всегда́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Нарече́н бы́л еси́ Проро́к от ложе́сн, и от утро́бы Пропове́дник, Предте́че и Апо́столе прише́ствия Госпо́дня: бесо́м у́бо пре́дана мя́ су́ща, и греху́ раба́ многоде́йственна, от обои́х мя́ испра́ви, я́ко кре́пкий во́ин, да Твое́ ско́рое пропове́дую заступле́ние.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Лопа́та сы́й ду́ха Боже́ственнаго, плевови́дныя нра́вы разве́й от се́рдца моего́, дея́ния Боже́ственная от мене́ собира́я, я́ко пшени́цу в жи́тницу Бо́жию, я́ко да пи́ща Влады́це благопотре́бна бу́ду, Тобо́ю хода́таем обогаща́ем, Христо́в Крести́телю блаже́нне.
Сла́ва, и ны́не, Богоро́дичен: Сле́зы ми́ да́ждь от се́рдца, и воздыха́ние из глубины́, Отрокови́це, и души́ сокруше́ние, и испове́дание, я́же в житии́ соде́янная мно́ю прегреше́ния: да Твое́ю по́мощию, Всечи́стая, в покая́нии прейду́ жи́знь мою́, и улучу́ ослабле́ние.
Та́же, Све́те ти́хий: Проки́мен дне́. И Сподо́би, Го́споди, в ве́чер се́й:
На стихо́вне стихи́ры покая́нны, гла́с 4:
Хоте́х слеза́ми омы́ти мои́х прегреше́ний, Го́споди, рукописа́ние, и про́чее живота́ моего́, покая́нием благоугоди́ти Тебе́: но вра́г льсти́т мя́, и бо́рет ду́шу мою́. Го́споди, пре́жде да́же до конца́ не поги́бну, спаси́ мя.
Сти́х: К Тебе́ возведо́х о́чи мои́, живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Кто́ обурева́ем, и притека́я ко приста́нищу сему́ не спасе́тся? Или́ кто́ неду́гуя, и припа́дая ко врачевству́ сему́, не уврачу́ется, Соде́телю вся́ческих, и Врачу́ неду́жных? Го́споди, пре́жде да́же до конца́ не поги́бну, спаси́ мя.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
И́же святы́х му́ченик прие́мый терпе́ние, и от на́с приими́ пе́ние, Человеколю́бче: и да́руй на́м те́х моли́твами ве́лию ми́лость.
Сла́ва, и ны́не, Богоро́дичен: Изба́ви на́с от ну́жд на́ших, Ма́ти Христа́ Бо́га, ро́ждшая все́х Творца́, да вси́ вопие́м Ти́: ра́дуйся, Еди́но Предста́тельство ду́ш на́ших.
Та́же, Ны́не отпуща́еши: Трисвято́е, и по О́тче на́ш: тропа́рь, ектениа́, и отпу́ст.
В понеде́льник на повече́рии 
кано́н пресвяте́й Богоро́дице. Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Я́же еди́на в напа́стех и ско́рбех защища́ющая, под кро́в Тво́й, Пречи́стая, прибега́ющих те́пле, приими́ я́ко Преблага́я, я́же от се́рдца на́шего моле́ния.
Приста́нище невла́емое обрето́х Тя́, окая́нный, напа́стныя же и ну́ждныя прило́ги отрева́я, благода́рное пою́ Ти воспева́ние, Богому́жная Богороди́тельнице.
Сла́ва: Ми́лостивным и кро́тким Твои́м о́ком, Богороди́тельнице, зря́щи мя́ во обстоя́нии и ско́рби одержи́ма, вско́ре свободи́: Тя́ бо призыва́ю на по́мощь.
И ны́не: Е́ва осужде́ния изба́вися и Ада́м Тобо́ю, Чи́стая, с ни́миже и а́з припа́даю Ти́: печа́льныя ми́ сле́зы ны́не на ра́дость преложи́, и от напа́стей свободи́.
ПЕ́СНЬ 3
Ирмо́с: Лу́к си́льных изнемо́же, и немощству́ющии препоя́сашася си́лою: сего́ ра́ди утверди́ся в Го́споде се́рдце мое́.
Ору́жие кре́пко, и сте́ну Тя́ стяжа́в а́з, побежда́ю сопроти́вных полки́: и пою́ вели́чия Твоя́, Богоро́дице неискусобра́чная.
Пе́щь разоря́еши печа́лей, и погаша́еши отча́яния зно́й: кто́ бо та́ко, я́коже Ты́, Де́во Богоро́дице, упова́ние на́ше?
Сла́ва: Внуши́ во́пль раба́ Твоего́, Твоея́ тре́бующаго по́мощи, Богома́ти: Упова́ние мое́, услы́ши мя́, и потщи́ся спасти́ мя.
И ны́не: При́зри, Чи́стая, спасти́ мя: не́бо Боже́ственным ма́нием вся́ содержа́щаго воплоти́ла еси́, Бо́жие Сло́во, па́че сло́ва и смы́сла.
ПЕ́СНЬ 4
Ирмо́с: Вознесе́на Тя́ ви́девши Це́рковь на Кресте́, Со́лнце Пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Побе́ждши вражду́ющих мне́ всу́е, я́ко ду́шу мою́ тща́щихся лю́те прия́ти, сохрани́ мя, Влады́чице, ненаве́тна, да ра́дуяся сла́влю Тя́.
Избавля́ющи мя́ от язы́ка льстивоглаго́ливаго, я́ко Блага́я предста́тельница, безпа́костна покажи́ от жите́йских дея́ний: мно́го бо мо́жеши, я́ко Ма́ти Зижди́теля су́щи.
Сла́ва: Безболе́знену ве́дый Тя́ целе́бницу немощны́й, ду́хом и усты́ зову́: исцели́ мя, Влады́чице, поми́луй и спаси́ мя, к Тебе́ бо прибега́ю ра́б Тво́й.
И ны́не: Я́ко похвалу́ а́нгелов и челове́ков Тя́ воспева́ем вси́, Де́во Мари́е, и ве́рно мо́лимся: моли́ся, Влады́чице, от вся́кия ско́рби изба́витися на́м.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т святы́й, обраща́яй из мра́чна неве́дения, ве́рою воспева́ющыя Тя́.
Испра́ви, Чи́стая, моли́тву раба́ Твоего́ ко Го́споду Сы́ну Твоему́: да обря́щу разреше́ние мно́гих прегреше́ний.
Изба́ви мя́ страсте́й и бе́д, Богоневе́сто: Тя́ бо положи́ Бо́г к нему́ хода́таицу о мое́м смире́нии.
Сла́ва: Покрови́тельница мне́ Ты́ еси́ и непреста́нное хвале́ние, о Влады́чице Богоро́дице, не пре́зриши бо ника́коже одержи́маго в печа́лех.
И ны́не: Ны́не испроси́ на́м прегреше́ний оставле́ние, и изба́ви от напа́стей, и страсте́й нечи́стых, моли́твами Твои́ми, Препе́тая.
ПЕ́СНЬ 6
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею кро́вию.
Кре́пость моя́ Сама́ еси́, Пречи́стая Влады́чице, во обре́тших мя́ зело́ ненача́янных ско́рбех, и вопию́ Ти: я́ко ве́лия еси́ Помо́щница рабу́ Твоему́.
Исцели́ душе́вныя моя́ я́звы, Влады́чице, заступи́ мя, Де́во, и изба́ви раба́ Твоего́ от оклевета́ния, наве́та же и развраще́ния непра́ведна.
Сла́ва: Сокруши́ наве́тники непра́ведныя, и́же на мя́, при́сно прибега́ющаго к Тебе́, Чи́стая, и не оста́ви мене́ поги́бнути, я́ко вся́ Тебе́ возмо́жна, Богоотрокови́це.
И ны́не: Успи́ души́ моея́ свире́пую во́лну, я́ко мно́жество прегреше́ний, искуше́ния и печа́ли воста́ша на мя́: но Сама́ мя, Влады́чице, спаси́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 4:
В кро́в Тво́й, Де́во, вси́ прибега́юще вопие́м Ти́: мольбу́ приими́ от на́с, и не преста́й моля́щися Человеколю́бцу, спасти́ся рабо́м Твои́м.
ПЕ́СНЬ 7
Ирмо́с: Спасы́й во огни́ авраа́мския Твоя́ о́троки, и халде́и уби́в, я́же пра́вда пра́ведно уловля́ше, препе́тый Го́споди Бо́же оте́ц на́ших, благослове́н еси́.
Е́же от ага́рян наси́лование ско́ро потре́бльши мече́м моли́тв Твои́х, Мари́е, лю́ди и ста́до Твое́ сохрани́, Сы́ну Твоему́ зову́щее: Бо́же оте́ц на́ших благослове́н еси́.
Равноле́пная Ски́ние, приими́ мя к Тебе́ прибега́ющаго, да не прии́мет мя́ вра́г погуби́ти изгоня́я, пою́ща Сы́ну Твоему́, Богома́ти: оте́ц на́ших Бо́же благослове́н еси́.
Сла́ва: Богороди́тельнице Мари́е, предвари́ раба́ Твоего́ вско́ре, в треволне́ниих напа́стей потопля́емаго, и не иму́ща по́мощи. К Тебе́ бо зову́: упова́ние мое́, Богоро́дице, поми́луй мя́.
И ны́не: Челове́ческия напа́сти, я́ко грехо́м вино́вны, ны́не, Богоро́дице Блага́я, разори́ Боже́ственными моли́твами Твои́ми, и рабы́ Твоя́ изба́ви боле́зненных прегреше́ний и вся́кия напа́сти.
ПЕ́СНЬ 8
Ирмо́с: Изба́вителю все́х, Всеси́льне, посреде́ пла́мене благоче́ствовавшыя, снизше́д, ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Воста́ на ны́ язы́к беззако́нен, хваля́ся погуби́ти служи́тели Твоя́, его́же потре́бльши, Пречи́стая, зову́щыя покры́й: вся́ дела́ благослови́те Госпо́дня Го́спода.
Мно́гия Твоя́ щедро́ты, Еди́на Богома́ти, на́с ми́лостивно спаса́ют от грехо́внаго суда́ и разли́чных напа́стей: Ты́ бо ро́ждши Бо́га, и ми́луеши ми́р Его́.
Сла́ва: На моле́ние мое́ ны́не умилосе́рдися, и ра́дость ми́ в печа́ли ме́сто да́руй, да пою́ Тя, Влады́чице, и вопию́ Сы́ну Твоему́: вся́ дела́ благослови́те Госпо́дня Го́спода.
И ны́не: Я́ко Ты́ мне́ еси́ кре́пость и помо́щница, не убою́ся враго́в негодова́ния, но воспева́ю Тя́, Влады́чице, и вопию́ Сы́ну Твоему́: вся́ дела́ благослови́те Госпо́дня Го́спода.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть: Ты́ же, Де́во Богоро́дице, прозябе́нием чревоноше́ния, ми́рови благослове́ние процвела́ еси́. Те́м Тя́ вси́ велича́ем.
Ору́жие у́бо на ны́ обостри́в, совещава́ет льсти́вый ара́влянин беззако́нный: Ты́ же, Де́во Богоро́дице, си́лою Креста́ Сы́на Твоего́, и моли́тв Твои́х, вооружа́еши на него́ рабы́ Твоя́: те́мже пропове́даем сла́ву Твою́.
Кре́пость у́бо Ты́ мне́ на враги́ даде́ся, и избавле́ние в напа́стех: что́ же Ти́ а́з принесу́, Чи́стая? Не дове́м. Оба́че, е́же и́мам, благодаре́ние приношу́ Ти, Влады́чице: приими́ сие́ от раба́ Твоего́, и спаси́ мя.
Сла́ва: О Ма́ти вся́ческих Творца́! О Всечи́стая, скорбя́щих уте́хо, потопля́емых предста́тельнице, и побеждае́мых засту́пнице, до живота́ моего́ Ты́ мя сохрани́.
И ны́не: Утесня́ем грехи́ мно́гими, Препе́тая, и напа́стьми лю́тыми, ны́не Тебе́ хвале́ния же́ртву приношу́, и приле́жно взыва́ю Ти́: Свята́я Богоро́дице, помози́ ми, Тебе́ бо сла́вя, пе́снь скончава́ю.
Та́же, Досто́йно е́сть: Трисвято́е. По О́тче на́ш: тропари́, и про́чее обы́чно, и отпу́ст.
Вторник 
Во вто́рник у́тра 
по 1-м стихосло́вии седа́льны покая́нны. Гла́с 4:
Смире́нную мою́ ду́шу посети́, Го́споди, во гресе́х житие́ все́ ижди́вшую: я́коже блудни́цу приими́ и мене́, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Препла́вая пучи́ну настоя́щаго жития́, помышля́ю бе́здну мно́гих мои́х зо́л, и не име́я ко́рмчия помышле́ний, Петро́в провещава́ю Ти́ гла́с: спаси́ мя, Христе́ Бо́же, спаси́ мя, я́ко Человеколю́бец.
Сла́ва, и ны́не: Богоро́дичен: Я́коже су́щая вои́стинну Богоро́дица, моля́щися я́ко Ма́ти со дерзнове́нием Сы́ну Твоему́ и Бо́гу на́шему, сохраня́й гра́д изря́дно к покро́ву Твоему́ притека́ющий, о Тебе́ держа́ву иму́щий, и к Тебе́ прибега́ющий, приста́нищу и стене́, еди́ней предста́тельнице ро́да челове́ческаго.
По 2-м стихосло́вии, седа́лен, гла́с 4:
Мгло́ю страсте́й и жите́йскими сластьми́, помрача́ем у́м окая́нныя моея́ души́, к по́мыслу умиле́ния не прихо́дит: но уще́дри, Спа́се, и мене́, окая́ннаго, и да́ждь ми́ по́мысл умиле́ния, да и а́з пре́жде конца́ вопию́ благоутро́бию Твоему́, Го́споди: Христе́ Спа́се мо́й, отча́яннаго спаси́ мя и недосто́йнаго.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Ско́ро совни́дем в неве́стник Христо́в, да вси́ услы́шим блаже́нный гла́с Христа́ Бо́га на́шего: прииди́те лю́бящии Небе́сную сла́ву, соприча́стницы бы́вше му́дрым де́вам, просвети́вше свещы́ на́шя ве́рою.
Сти́х: Ди́вен Бо́г во святы́х Свои́х, Бо́г Изра́илев.
Кресто́м вооруже́ни страстоно́сцы Твои́, Христе́ Бо́же на́ш, победи́ша кознова́ния началозло́бнаго врага́, и возсия́ша я́ко свети́ла земны́х наставля́юще, и подаю́т исцеле́ния ве́рою прося́щым: те́х моли́твами спаси́ ду́шы на́шя.
Сла́ва, и ны́не, Богоро́дичен: Сло́во О́тчее Христа́ Бо́га на́шего, из Тебе́ воплоти́вшагося, позна́хом, Богоро́дице Де́во, Еди́на чи́стая, Еди́на благослове́нная: те́м непреста́нно Тя́ воспева́юще велича́ем.
По 3-м стихосло́вии, седа́лен гла́с 4.
Душе́, пока́йся пре́жде исхо́да твоего́, су́д неумы́тный согреша́ющым е́сть и непостоя́нен, возопи́й ко Го́споду умиле́нием се́рдца: согреши́х в ра́зуме и неве́дении, Ще́дре, моли́твами Крести́теля Твоего́, уще́дри и спаси́ мя.
Го́рлица пустыннолю́бная, свяще́нный Крести́тель, пропове́давый покая́ние, и показа́вый Христа́ бы́вша челове́ка, все́м согреша́ющым бы́сть предста́тель, и все́м обурева́емым помо́щник быва́я при́сный: того́ моли́твами, Христе́, спаси́ ми́р Тво́й.
Сла́ва, и ны́не, Богоро́дичен: Обнови́ла еси́, Чи́стая, Боже́ственным Рождество́м Твои́м, истле́вшее во страсте́х земноро́дных ме́ртвенное существо́, и воздви́гла еси́ вся́ от сме́рти к животу́ нетле́ния: те́мже Тя́ по до́лгу блажи́м вси́, Де́во препросла́вленная, я́коже прорекла́ еси́.
Кано́н покая́нен, ко Го́споду на́шему Иису́су Христу́ и святы́м его́ му́чеником, [его́же краегране́сие сицево́: Чисто́тными мя́ слеза́ми омы́й сло́ве.] Творе́ние Ио́сифово. Гла́с 4.
ПЕ́СНЬ 1
Ирмо́с: Порази́вый Еги́пта, и фарао́на мучи́теля погрузи́вый в мо́ри, лю́ди спа́сл еси́ из рабо́ты, Моисе́йски пою́щыя пе́снь побе́дную: я́ко просла́вися.
Сокрове́нно де́ющаго дела́ тьмы́, Го́споди, да не я́ве обличи́ши, ни посрами́ши пред все́ми: но све́том просвети́ и́скренняго покая́ния, Спа́се, и спаси́ мя.
Грехи́ всегда́ на грехи́, Влады́ко, совокупля́ю блу́дный, и не чу́вствую стра́ха Твоего́ никогда́же, Го́споди: те́мже пре́жде конца́ спаси́ и уще́дри мя́.
Му́ченичен: Щито́м благоче́стия покрыва́еми святи́и, держа́ще я́ко ме́ч кре́стное ору́жие, к боре́нию врага́ сла́внии изыдо́сте, и того́ низложи́сте.
Му́ченичен: Кровопи́иц льво́в, и меча́ секу́щаго, и варе́ния коно́бнаго, строга́ния ногте́й, терза́ния же и боле́зненнаго муче́ния, му́ченицы Боже́ственнии не убоя́шася.
Богоро́дичен: Ковче́г Боже́ственным ду́хом позлаще́нный, Пречи́стая, показа́ся: не скрижа́ли нося́щ зако́на, но Христа́ Го́спода, Его́же зако́н и проро́цы дре́вле предвозвести́ша.
Други́й кано́н свято́му и честно́му Иоа́нну Предте́чи, [его́же краегране́сие сицево́: Пе́снь моли́твенную плету́ тебе́, блаже́нне, любо́вию.] Творе́ние Ио́сифово. Гла́с 4.
Пе́снь 1
Ирмо́с: Триста́ты кре́пкия, рожде́йся от Де́вы, безстра́стия во глубине́, души́ трича́стное потопи́, молю́ся: да Тебе́ я́ко в тимпа́не, во умерщвле́нии телесе́, побе́дное воспою́ пе́ние.
Я́ко вели́кая звезда́ со́лнцу предтеки́й, просвети́л еси́ зе́млю све́тлостьми Твои́ми, Крести́телю. Те́мже зову́ Ти: просвети́ мое́ се́рдце, ослепле́нное от безчи́сленных прегреше́ний лю́тыми омраче́нии.
Разреши́вый иногда́, блаже́нне, в рожде́нии непло́дствия у́зы, те́мже Тя́ молю́, безпло́дствием запусте́вшую ду́шу мою́ страсте́й, покажи́ моли́твами Твои́ми плоди́тельну, доброде́телей благоча́дие принося́щую.
Угото́вал еси́ пути́ изба́вителю, предходя́й в си́ле Илиине́, Присносла́вне Крести́телю: к нему́же моея́ души́ движе́ние испра́ви, собла́зны вся́кия, и пла́мень страсте́й изъима́я моли́твами Твои́ми.
Богоро́дичен: О́блаче све́тлый, души́ моея́ о́блаки те́мныя и лю́тыя Твои́ми све́тлыми хода́тайствы разори́: я́ко да ви́жу зарю́ из Тебе́ возсия́вшаго, и све́том све́т прииму́ незаходи́мый.
ПЕ́СНЬ 3
Ирмо́с: Утвержда́яй гро́м, и созида́яй ду́х, утверди́ мене́, Го́споди, да Тя́ пою́ и́стинно, и творю́ во́лю Твою́: я́ко не́сть свя́т, я́ко Ты́, Бо́же на́ш.
И́же слепце́в о́чи просвети́вый, Христе́, о́чи мои́ просвети́ омраче́ннии сластьми́, и жите́йскими печа́льми, и ника́коже к судьба́м Твои́м взира́ющии.
Се́ вре́мя, возни́кни душе́ моя́, от зо́л, я́же соде́яла еси́, и Влады́це изба́вителю возопи́й со стра́хом: покая́ния, Христе́, две́ри отве́рзи ми́.
Му́ченичен: Отгна́н яви́ся Велиа́р Боже́ственными по́двиги страстоте́рпец, и от ни́х попира́ем зри́тся ме́ртв и неде́йствен, и́же дре́вле хваля́йся.
Му́ченичен: Му́ченически тече́ние соверши́вше святы́х сосло́вие, и тьмы́ мы́сленных му́ринов, Боже́ственною си́лою я́ко вои́стинну посече́, и сла́ву получи́.
Богоро́дичен: Пра́отцем разре́шила еси́ печа́ль, ра́дость на́м ро́ждши Жизнода́вца, и Изба́вителя, Пресвята́я Богоро́дице: Его́же приле́жно моли́, спасти́ ду́шы на́шя.
И́н Ирмо́с: Лу́к си́льных изнемо́же, и немощству́ющии препоя́сашася си́лою: сего́ ра́ди утверди́ся в Го́споде се́рдце мое́.
Вся́ку доброде́тель испо́лнил еси́, вся́ку же зло́бу от се́рдца возненави́дел еси́, и стезю́ покая́ния челове́ком блаже́нне, показа́л еси́.
Сло́ва вопло́щшагося Ппредте́ча вели́кий показа́лся еси́. Сего́ ра́ди молю́ся Ти́: безслове́сных мя́ страсте́й изба́ви, наставля́я мя́ к безстра́стию.
Еще́ жи́тельствуя в телеси́, житие́ безпло́тных показа́л еси́, Предте́че: ему́же уподо́битися моли́твами Твои́ми, Богоно́се, и на́с укрепи́, мо́лимся.
Богоро́дичен: Ми́р Тобо́ю поми́ловася, и́же преступле́нием непотре́бен бы́сть, Ма́ти Де́во: сего́ ра́ди в пе́ниих пе́сненных по до́лгу Тя́ ублажа́ет.
ПЕ́СНЬ 4
Ирмо́с: услы́шах Бо́же слу́х тво́й, и убоя́хся, разуме́х дела́ твоя́, и ужасо́хся, Го́споди: я́ко твоего́ хвале́ния испо́лнь земля́.
Обнаже́н бы́х доброде́телей, и зло́бою облеко́хся, и се́ студа́ испо́лнихся, Иису́се Человеколю́бче: оде́ждами мя́ Боже́ственными просвети́.
Препла́вая мирска́го мо́ря, Сло́ве, во́ду, ле́ностию в беду́ истопле́ния впадо́хся сласте́й теле́сных: к покая́ния приста́нищу напра́ви мя́.
Му́ченичен: Очи́стивше вои́стинну гно́й ве́сь греха́ терпе́ния Боже́ственною си́лою до́блии му́ченицы, спасе́ние все́м пода́ша.
Му́ченичен: Валя́еми по земли́ я́коже ка́мение страстоте́рпцы, пре́лести тве́рдыя до конца́ низверго́ша, и к вы́шнему гра́ду доспе́ша: те́х моли́твами, Го́споди, спаси́ на́с.
Богоро́дичен: Спасе́ние Тя́ на вся́кое вре́мя и ме́сто призыва́ю: не пре́зри мене́, Всенепоро́чная, я́же Бо́га ро́ждшая, изба́вителя вку́пе и Спа́са моего́.
И́н Ирмо́с: Любве́ ра́ди, Ще́дре, Твоего́ о́браза, на Кресте́ Твое́м ста́л еси́ и раста́яшася язы́цы: Ты́ бо еси́, Человеколю́бче, кре́пость моя́ и хвале́ние.
Я́ко го́рлицу Тя́, ве́сну и́стинную, всеи́стинными словесы́ предвозвеща́ющую ми́рови, разуме́вше, ублажа́ем при́сно, сла́вне Предте́че.
Сокруше́нна мя́ льсти́ваго сокруше́ньми, ве́тхому и но́вому я́ко сы́й хода́тай, всего́ обнови́ моли́твами Твои́ми, Предте́че.
И́же в пусты́ню всели́выйся непоро́чным житие́м, опусте́вший вся́кими преступле́ньми у́м мо́й, Боже́ственными моли́твами Твои́ми обнови́, Предте́че.
Богоро́дичен: Очище́ние на́м и избавле́ние позна́ся Тво́й Сы́н, Де́во: Его́же моли́ спасти́ ду́шы во умиле́нии Тя́ блажа́щих.
ПЕ́СНЬ 5
Ирмо́с: Возсия́й ми́, Го́споди, све́т повеле́ний Твои́х, я́ко к Тебе́ ду́х мо́й у́тренюет, и пое́т Тя́: Ты́ бо еси́ Бо́г на́ш, и к Тебе́ прибега́ю, Царю́ ми́ра.
Уны́нием преходя́щаго житие́ тле́ющее, и пре́лестьми мя́ омрача́ема от преле́стника по вся́ дни́, Иису́се, уще́дри, и к све́ту покая́ния наста́ви и жи́зни.
Вознесе́ся се́рдце мое́ прило́гми зми́а, и низпаде́ся паде́нием ве́лиим: и́же низве́рженным, Иису́се, исправле́ние, возста́ви и спаси́ мя, мно́гих Твои́х ра́ди щедро́т.
Му́ченичен: Ка́плями крове́й угаси́сте многобо́жия пре́лести пе́щь, богоблаже́ннии, и ту́чами исцеле́ний пла́мень утиши́сте страсте́й всегда́, Спа́совы страда́льцы.
Му́ченичен: Стоя́ще пред суди́щем, и ногтьми́ стру́жеми, и во главы́ усека́еми му́ченицы, и мно́жеству примеша́ющеся лю́тых му́к, непрекло́нни пребы́сте манове́нием Боже́ственным.
Богоро́дичен: Возсия́й ми́, Влады́чице, зарю́ ми́лости Твоея́, и́же во мра́це прегреше́ний мои́х су́щу, Де́во: и к све́ту покая́ния наста́ви мя́, Пречи́стая, да ве́рою Тя́ пою́.
И́н Ирмо́с: Просвеще́ние Твое́, Го́споди, низпосли́ на́м, и от мглы́ прегреше́ний разреши́ ны́ бла́же, Тво́й ми́р да́руяй.
Пусты́нными мя́ у́гльми, страсте́й нахожде́ньми распала́ема, пусты́нное воспита́ние, росо́ю Твои́х моли́тв, си́х вре́да соблюди́ неврежде́нна.
От Твоея́, Всеблаже́нне, святы́я десни́цы креща́ется Отца́ Боже́ственная десни́ца, спаса́ющая на́с от руки́ льсти́ваго, свяще́нными хода́тайствы Твои́ми.
Прибе́жище Тя́, Предте́че, и покро́в держа́вен, и вели́кую сте́ну ве́сь ми́р и́мать: изба́ви на́с Твои́ми моли́твами от вся́кия тесноты́.
Богоро́дичен: Добро́ту Тя́ Иа́ковлю возлюби́ Бо́г, Де́во Отрокови́це, украша́ющ вся́ Тобо́ю, омрачи́вшыяся преступле́нием пе́рвее.
ПЕ́СНЬ 6
Ирмо́с: Пучи́ною жите́йскою дея́ньми мои́ми снидо́х во а́д, но я́ко от ки́та Ио́на, та́ко вопию́: из глубины́ зо́л возведи́, молю́ся, Сы́не Бо́жий и Сло́ве.
Дрема́нием небреже́ния отяготи́х, окая́нный, ду́шу, и греха́ сно́м низложи́хся: к све́ту покая́ния воздви́гни мя́, Го́споди, и Твои́м милосе́рдием спаси́ мя.
Ка́ко падо́х окая́нный? Ка́ко удали́хся Бо́га преблага́го? Ка́ко не внемлю́ в чу́вствии стра́шное суди́ще о́но, на не́мже и́мам суди́тися? Тво́рче мо́й, уще́дри мя́.
Му́ченичен: Цевни́ца яви́стеся, вои́стинну возглаша́ющая пе́ние спаси́тельное при́сно, и наслажда́ющая ве́рных сердца́, и пия́нство пре́лести до конца́ огоня́ющая, страда́льцы пресве́тлии.
Му́ченичен: Превозше́дше преде́лы челове́ческия му́ченицы Христо́вы к Зижди́телю возникнове́нием Боже́ственным, муче́ния боле́зни претерпе́сте ра́дующеся, я́ко в телесе́х чужди́х.
Богоро́дичен: Всесвята́я Де́во, Предста́тельнице и покро́ве все́х ве́рных, предста́ни и изба́ви мя́ преще́ния бу́дущаго, и стра́шнаго суди́ща в ча́с су́дный, да ве́рою при́сно пою́ Тя́.
И́н Ирмо́с: Приидо́х во глубины́ морски́я, и потопи́ла мя́ е́сть бу́ря мно́гих грехо́в: но я́ко Бо́г из глубины́ возведи́ живо́т мо́й, Многоми́лостиве.
Стоя́ше креща́я в быстрина́х Влады́ку, грехи́ все́х челове́ков взе́млющаго: Его́же моли́ти не преста́й, Предте́че, уще́дрити ду́шы на́шя.
Пропове́дник показа́лся еси́ покая́ния, в не́мже соблюди́, Предте́че, мое́ се́рдце, оскверне́нное вре́дными грехи́, и возникнове́ния не иму́щее.
Возгласи́л еси́, блаже́нне, душа́м в пусты́нях непроходи́мых, сло́ва прише́ствие хотя́щее бы́ти: те́мже гла́сы немо́лчными вся́кая Це́рковь блажи́т Тя́.
Богоро́дичен: Зако́на изъясни́шася о́бразы, Твои́м стра́шным Рождество́м, Богоневе́сто: и́хже сбытие́ мы́ ны́не зря́ще, Влады́чице, по достоя́нию Тя́ чти́м.
ПЕ́СНЬ 7
Ирмо́с: О́бразу злато́му не поклони́вшеся о́троцы авраа́мстии, искуша́хуся я́ко зла́то в горни́ле в пещи́ о́гненней, я́ко в черто́зе све́тлем ликова́ху, пою́ще: благослове́н еси́ Бо́же оте́ц на́ших.
Ю́но Отроча́ яви́лся еси́ Христе́, ве́тхаго осужде́ния изба́вити хотя́ ми́р, я́ко Благоутро́бен. Те́мже вопию́ Ти, обетша́вшаго мя́ грехи́ мно́гими ны́не обнови́, Ще́дре, и спаси́ мя пою́ща: благослове́н Бо́г оте́ц на́ших.
И́же иногда́ Манасси́ю пока́явшася спасы́й, и уще́дривый блудни́цу прослези́вшуюся, и разбо́йника сло́вом оправда́вый, мно́гая и лю́тая согреши́вшаго Ти́, и мене́, Спа́се, приими́ вопию́ща: благослове́н Бо́г оте́ц на́ших.
Му́ченичен: Бу́ри лю́тей многобо́жия обдержа́щей вселе́нную, кора́бль сотво́рше благоче́стия страстоте́рпцы: окормле́нием же Христо́вым, ко приста́нищу жи́зни доплы́вше вопие́те: благослове́н Бо́г оте́ц на́ших.
Му́ченичен: Просвеще́ни бы́вше я́ве, я́коже зла́то в горни́ле, му́ками искуша́еми страда́льцы, и показа́вшеся запеча́тания честна́я страсте́й Христо́вых, в сокро́вищах небе́сных, во утвержде́нии мно́зе сокрове́ни бы́ша ны́не.
Богоро́дичен: Спа́са и Бо́га, и изба́вителя и Влады́ку, пло́тию ро́ждши Пречи́стая Влады́чице, тому́ при́сно, Пречи́стая, моли́ся, я́ко да разреше́ние лю́тых и мно́гих грехо́в оставле́ние прии́мше, славосло́вим того́ я́же па́че ума́ щедро́ты.
И́н Ирмо́с: Авраа́мстии иногда́ в Вавило́не о́троцы, пе́щный пла́мень попра́ша, пе́сньми взыва́юще: оте́ц на́ших Бо́же благослове́н еси́.
Бо́льший все́х рожде́нных яви́лся еси́, Проро́че, Бо́гу вельми́ согреша́юща мя́, велича́йшею моли́твою Твое́ю, пла́мене вели́каго изба́ви, и ве́чныя тьмы́, я́ко да ублажа́ю Тя́.
Непло́дная яви́хся смоко́вница, и посече́ния бою́ся: утверди́ мя хода́тайством Твои́м, Предте́че Спа́сов, и плодови́та сотвори́, я́ко да ублажа́ю Тя́.
Успи́ вся́ку вра́жию подви́жимую бу́рю, на и́же ве́рою притека́ющаго к Тебе́, бо́дренными Твои́ми моли́твами, ко изба́вителю все́х, Предте́че Иоа́нне.
Богоро́дичен: Нахожде́ния лука́ваго и ча́сти, Де́во, и рабо́ты бесо́вския сохрани́ рабы́ Твоя́, и́же душе́ю Тя́ и язы́ком при́сно сла́вящыя.
ПЕ́СНЬ 8
Ирмо́с: Во огни́ пла́меннем предстоя́т Тебе́ Херуви́ми, Серафи́ми, Го́споди, и вся́ тва́рь пе́снь Тебе́ пое́т кра́сную: по́йте, благослови́те, лю́дие превозноси́те Христа́, Еди́наго Соде́теля, во вся́ ве́ки.
Не пребы́х во стра́се Твое́м, не послу́шах за́поведей Твои́х, и во́лю твою́ никогда́же сотвори́х: что́ бу́ду окая́нный? Человеколюби́в сы́й, уще́дри мя́ ту́не, Спа́се, и не отве́ржи мене́.
Де́лателю до́брых, вопию́ Ти: стра́ха Твоего́ серпо́м, пожни́ из ко́рене вся́ терно́вная помышле́ния души́ моея́ окая́нныя: и се́менем покая́ния прозяба́ти ми́ сподо́би, Христе́, спаси́тельный кла́с.
Му́ченичен: Распространи́шася благода́тию, утесня́еми в му́ках мно́гих страстоно́сцы, и стесни́ша врагу́ пути́ про́пастей испо́лнены, и ны́не наставля́ют на́с к путе́м Бо́жиим в ве́ре и любви́.
Му́ченичен: Беду́ прия́т льсти́вый, впа́д во глубину́, му́ченицы, терпе́ния и страда́ния ва́шего, и лежи́т от все́х насмева́ем безу́мный: вы́ же побе́дными венцы́ украша́етеся.
Богоро́дичен: Чре́во Твое́, Всенепоро́чная, сто́г честна́го гумна́ яви́ся, ми́ру нося́ пшени́цу Живота́, пита́ющу вся́ческая. Те́мже Тя́ я́ко вино́вну все́х до́брых, ве́рнии по достоя́нию ублажа́ем.
И́н Ирмо́с: Изба́вителю все́х, Всеси́льне, посреде́ пла́мене благоче́ствовавшыя, снизше́д, ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Уны́ния мя́ сно́м одержи́ма, и мгло́ю зло́бы помрача́ема, све́тлою моли́твою Твое́ю испра́ви, Предте́че, и да́ждь я́ко во дни́ доброде́телей благообра́зно ходи́ти.
Искуше́ний мя́ бу́ря обдержи́т, и страсте́й волна́ смуща́ет мя́: ру́ку ми́ пода́ждь, Предте́че, возводя́ ко приста́нищу покая́ния, души́ моея́ кора́бль моли́твами твои́ми.
И́же взе́млющаго ми́ру прегреше́ния, в речны́х вода́х крести́л еси́, зо́л мои́х бе́здну изсуши́ струя́ми моли́тв твои́х, блаже́нне Иоа́нне Предте́че.
Ви́дев Ду́ха Свята́го, слы́шал еси́ гла́с Роди́телев, свиде́тельствующ, Предте́че, тобо́ю неизрече́нно креща́емому Иису́су: Его́же моли́ спасти́ на́с.
Богоро́дичен: Я́ко исто́чник на́шего обновле́ния, сокруше́ннаго мя́ прираже́ньми зми́евыми, всего́ обнови́: я́ко да ве́рою и любо́вию Тя́ ублажа́ю, Богоро́дице Де́во Всенепоро́чная.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Сотвори́ держа́ву мы́шцею свое́ю, низложи́ бо си́льныя со престо́л, и вознесе́ смире́нныя Бо́г Изра́илев: в ни́хже посети́ на́с восто́к с высоты́, и напра́вил ны́ е́сть на пу́ть ми́ра.
Се́ отве́рзеся черто́г та́йный, и му́дрии украси́вше свещы́ своя́ еле́ем доброде́телей, вхо́дят све́тли. Отложи́ со́н уны́ния, о душе́, я́ко да вни́деши со Христо́м свещу́ нося́щи.
Я́коже блудни́ца держу́ но́зе Твои́ мы́сленно, и слеза́ми омыва́ю си́х, Сло́ве. Омы́й мя́, Спа́се, от тиме́ния страсте́й: ве́ра твоя́ спасе́ тя, ны́не и мне́ пригласи́в, я́ко да Твое́ безчи́сленное пою́ милосе́рдие.
Му́ченичен: Весе́лым се́рдцем и ра́достною душе́ю му́ченицы в вы́шних живу́т, я́звы Христо́вы я́коже красоту́ благоле́пия при́сно иму́ще: и на́м ми́ра испроша́ют, и лю́тых избавле́ние, и прегреше́ний разреше́ние.
Му́ченичен: Освяти́ся вся́ко ме́сто, иму́щее Боже́ственнии страда́льцы мо́щи ва́шя, я́коже други́й ковче́г, и́же во Изра́или избавля́ющ лю́тых: ра́дуются небе́сная, с честны́ми А́нгелы, ду́шы ва́шя блаже́ннии стяжа́вша.
Богоро́дичен: Благолюби́вая Отрокови́це, благолюби́ваго Бо́га ро́ждшая, вопию́ Ти: ублажи́ окая́нную мою́ ду́шу, озло́бленную лю́те страстьми́ и прило́гми лука́вых бесо́в, да ве́рою Тя́ пою́ наде́жду все́х.
И́н Ирмо́с: Е́ва у́бо неду́гом преслуша́ния кля́тву всели́ла е́сть, ты́ же, Де́во Богоро́дице, прозябе́нием чревоноше́ния ми́рови благослове́ние процвела́ еси́: те́м Тя́ вси́ велича́ем.
Кре́пость моя́ и пе́ние Христо́с Госпо́дь: Его́же моли́, блаже́нне Предте́че, на стра́сти мя́ укрепи́ти, и на вся́кия прило́ги бесо́вския: и да́ждь Боже́ственную де́лати во́лю, я́ко да Тя́ любо́вию ублажа́ю при́сно.
Кра́сная го́рлица, и ла́стовица сладкоглаго́ливая яви́лся еси́ Боже́ственный Предте́че, ве́сну возвеща́ющая Боже́ственную Христа́: Его́же моли́, изба́вити мя́ зимы́ душетле́нныя и бу́ри грехо́вныя, молю́ся Ти́.
Взыгра́вся в ложесна́х ма́терних, возвести́л еси́ от Де́вы возсия́вшаго: того́ моли́, плотска́я моя́ двиза́ния умертви́ти, умерщвля́ющая мя́, и испо́лнити ра́дости се́рдце мое́, я́ко да пою́ Тя, Боже́ственный Предте́че.
Су́д неми́лостив душе́, ми́лости не творя́щым, зри́ и внима́й: еле́й приими́, свещу́ Твою́ просвеща́ющий, и соблюди́ неугаше́нну. Приближа́ется жени́х, бо́дрствуй, да неугаша́емо и́маши произволе́ние.
Богоро́дичен: Благолюби́ваго ро́ждши Бо́га, благолюби́вая Богоро́дице, того́ моли́, вся́кия мя́ изба́вити зло́бы, и к тому́ да сотвори́т се́рдце рачи́тельно, плотско́е сладостра́стие возненави́дети: да в пе́снех велича́ю Тя́.
Та́же, Досто́йно е́сть: И ектениа́, и свети́лен, и псалмы́ обы́чны.
На стихо́вне стихи́ры покая́нны, гла́с 4:
Омы́й мя́ слеза́ми мои́ми, Спа́се, я́ко оскверни́хся мно́гими грехи́. Те́мже и припа́даю Ти́: согреши́х, Бо́же, и поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся, во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Овча́ е́смь слове́снаго Твоего́ ста́да, и к Тебе́ прибега́ю, Па́стырю до́брому, взыщи́ мене́ заблу́ждшаго, Бо́же, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: А́нгелом соприча́стницы бы́сте святи́и му́ченицы, на суди́щи Христа́ му́жески пропове́давше: вся́ бо я́же в ми́ре оста́висте кра́сная, я́ко не су́ща, ве́ру же я́ко наде́жду тве́рду удержа́сте. Те́мже и ле́сть отгна́вше, источа́ете ве́рным исцеле́ний дарова́ния, непреста́нно моля́щеся, спасти́ся душа́м на́шым.
Сла́ва, и ны́не, Богоро́дичен: От все́х бе́д рабы́ Твоя́ сохраня́й, благослове́нная Богоро́дице: да Тя́ сла́вим, наде́жду ду́ш на́ших.
Та́же, Бла́го е́сть испове́датися Го́сподеви: Трисвято́е, и по О́тче на́ш: тропа́рь, и ектениа́. Посе́м ча́с 1-й, псалмы́ обы́чныя, и про́чее, и отпу́ст.
Во вто́рник блаже́нны, гла́с 4: 
Дре́вом Ада́м рая́ бы́сть изселе́н: Дре́вом же кре́стным разбо́йник в ра́й всели́ся. Ов у́бо вку́ш, за́поведь отве́рже сотво́ршаго: о́в же сраспина́ем, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
И́же Петро́в пла́ч, и блудни́цы сле́зы прие́мый, Сло́ве, и мытаря́ то́чию воздохну́вша, уще́дрил еси́, Христе́, я́ко благоутро́бен: и мене́ припа́дающа и прося́ща прегреше́ний проще́ния, поми́луй, Го́споди Преблаги́й, и изба́ви ве́чныя му́ки.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
И́же непло́дствия у́зы разреши́вый вели́кий Предте́че, непло́дие моего́ смире́ннаго се́рдца разреши́: и приноси́ти сотвори́ доброде́тельная дея́ния хода́тайством Твои́м, и́миже восприиму́ пи́щу неиждива́емую, взыва́я Христу́: помяни́ мя, Спа́се, егда́ прии́деши во Ца́рствии Твое́м.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Сокруша́еми му́ками, и звере́м в сне́дь вдава́еми му́дрии, и ссеца́еми, и во глубину́ морску́ю вмета́еми, всесла́внии му́ченицы, огне́м сожига́еми, и о́стрыми ору́жии стру́жеми, Бо́га не отверго́стеся: у него́же испроси́те на́м, святи́и ми́ра, и просвеще́ния, и ве́лия ми́лости.
Сла́ва: Отца́, и Сы́на, и Ду́ха Свята́го, вси́ ве́рнии единому́дренно мо́лим, славосло́вити досто́йно еди́нство Божества́, в Трие́х су́ще Ипоста́сех, несме́сно пребыва́ющее, про́сто, неразде́льно и непристу́пно: и́мже избавля́емся о́гненнаго муче́ния.
И ны́не: Собезнача́льнаго Отцу́, и Свято́му Ду́ху сопресто́льна, прия́т во утро́бе, и па́че ума́ и сло́ва родила́ еси́, бы́вша челове́ка, за благодея́ние челове́честву, Мари́е Богоневе́стная, вмести́лище простра́нное Бо́га на́шего: Его́же моли́ приле́жно, спасти́ся рабо́м Твои́м.
Во вто́рник ве́чера 
на Го́споди, воззва́х, стихи́ры кре́стны, гла́с 4.
Подо́бен: Я́ко до́бля:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
На Кре́ст воздвиза́ем, и копие́м пробода́ем, и пе́рсты окровавля́ем Влады́ко, свобожде́ние подписа́л еси́ на́м, Преблаги́й, и рукописа́ние Ада́ма прароди́теля растерза́в, свободи́л еси́ челове́ческое существо́. Сего́ ра́ди воспева́ем, Ще́дре, ю́же па́че ума́ Твою́ благосты́ню.
Сти́х И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Воспева́ем Твоя́ страда́ния, Влады́ко Иису́се: кре́ст, копие́ же и тро́сть, гу́бу и гво́здия, бие́ния, багряни́цу, и вене́ц от те́рния, оплева́ния же и поруга́ния, я́же претерпе́л еси́ во́лею. Велича́ю Твое́ незло́биве, Еди́не Жизнода́вче долготерпе́ние, и ве́рою славосло́влю Тя́, Человеколю́бче.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Кресту́ Твоему́ честно́му покланя́юся, Преблаги́й, любо́вию облобыза́я, и сла́влю Твое́ е́же па́че ума́ соше́ствие, безме́рную ми́лость и неизрече́нныя щедро́ты, и бога́тую благосты́ню, ея́же ра́ди спа́сл еси́ челове́ческое естество́, содержи́мо бы́вшее во тьме́ прегреше́ний. Сла́ва, Христе́, распя́тию Твоему́.
Та́же в мине́и стихи́ры свято́му, а́ще и́мать: а́ще ли не́сть мине́и, и́ны стихи́ры Пресвяте́й Богоро́дице, гла́с и подо́бен то́йже.
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
На Кресте́ я́ко узре́ пригвожда́ема Тя́, Го́споди, А́гница и Ма́ти Твоя́ дивля́шеся. Что́ виде́ние сие́, взыва́ше, Сы́не вожделе́нный? Сия́ Ти́ непокори́вый со́нм воздае́т беззако́нный, и́же мно́гих Твои́х чуде́с наслажде́йся: но сла́ва неизрече́нному схожде́нию Твоему́, Влады́ко.
Сти́х: Хвали́те Го́спода вси́ язы́цы, похвали́те Его́ вси́ лю́дие.
А́гнца и Па́стыря Тя́ на Дре́ве я́ко ви́де, А́гница ро́ждшая рыда́ше, и ма́терски Тебе́ веща́ше: Сы́не любе́знейший, ка́ко на Дре́во Кре́стное воздви́глся еси́, Долготерпели́ве? Ка́ко ру́це и но́зе Твои́, Сло́ве, пригвозди́шася от беззако́нных, и кро́вь Твою́ излия́л еси́ Влады́ко?
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Я́ко ви́де Тя́, Го́споди, Де́ва и Ма́ти Твоя́ на Кресте́ пове́шена, дивля́шеся, и взира́ющи глаго́лаше: что́ Ти возда́ша, и́же мно́гих Твои́х даро́в насла́ждшиися, Влады́ко? Но молю́ся, не оста́ви мя́ еди́ну в ми́ре, но потщи́ся воскресну́ти, совозставля́я пра́отца.
Сла́ва, и ны́не: КрестоБогоро́дичен:
Подо́бен: Зва́нный свы́ше:
Не рыда́й Мене́, Ма́ти, зря́щи на Дре́ве пове́шена Твоего́ Сы́на и Бо́га, на вода́х пове́сившаго зе́млю неодержи́мо, и всю́ тва́рь созда́вшаго: и́бо воскресну́, и просла́влюся, и а́дова ца́рствия сокрушу́ кре́постию, и погублю́ того́ си́лу, и свя́занныя изба́влю от злоде́йства его́, я́ко Благоутро́бен, и Отцу́ моему́ приведу́, я́ко Человеколю́бец.
Та́же, Све́те ти́хий: Проки́мен дне́. И Сподо́би, Го́споди, в ве́чер се́й:
На стихо́вне стихи́ры кре́стны, гла́с 4:
Ору́жие непобеди́мое, Христе́, Кре́ст Тво́й да́л еси́ на́м: и си́м побежда́ем прило́ги чужда́го.
Сти́х: К Тебе́ возведо́х о́чи мои́, Живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Всегда́ иму́ще Христе́, Кре́ст Тво́й на по́мощь, се́ти вра́жия удо́бь попира́ем.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Иму́ще дерзнове́ние ко Спа́су, святи́и, моли́те непреста́нно за ны́ гре́шныя, оставле́ние прегреше́ний прося́ще, и душа́м на́шым ве́лию ми́лость.
Сла́ва, и ны́не, КрестоБогоро́дичен: Распина́ема Христа́ Человеколю́бца ви́дящи, Пречи́стая, и ре́бра ископова́ема копие́м, пла́чущи вопия́ше: что́ сие́, Сы́не Мо́й? что́ Ти́ безблагода́тнии лю́дие возда́ша, за я́же сотвори́л еси́ до́брая и́м, и тщи́шися безча́дствовати Мя́, Вселюбе́знейший? Удивля́юся, Благоутро́бне, Твоему́ во́льному распя́тию.
Та́же, Ны́не отпуща́еши раба́ Твоего́: Трисвято́е, по О́тче на́ш: тропа́рь, ектениа́, и отпу́ст.
Во вто́рник на повече́рии 
кано́н Пресвяте́й Богоро́дице. Гла́с 4.
Пе́снь 1
Ирмо́с: Отве́рзу уста́ моя́, и напо́лнятся Ду́ха, и сло́во отры́гну Цари́це Ма́тери, и явлю́ся све́тло торжеству́я, и воспою́ ра́дуяся Тоя́ чудеса́.
Неизме́рную Бо́жию му́дрость и си́лу ро́ждши, Пренепоро́чная, Христа́ без се́мене пло́тию, держа́ву кре́пости, и Боже́ственное вели́чие стяжа́ла еси́ Рождество́м Твои́м, Богороди́тельнице.
О па́че ума́ Рождества́ Твоего́, Пречи́стая, и́мже обогати́ся земны́х мно́жество нетле́нием, и Тя́ ны́не блажи́т досто́йно, Хода́таицу обновле́ния.
Сла́ва: Боля́щаго исцели́ душе́ю и те́лом, Де́во, раба́ Твоего́ осене́нием Твои́м: Тя́ бо Предста́тельницу все́м су́щым в печа́ли позна́х, я́ко ро́ждшую Спасе́ние на́ше.
И ны́не: Лю́те погружа́ему в пучи́не скорбе́й, и бу́рею безме́рных обстоя́ний, спасе́ния просте́рши ми́ ру́ку, изведи́, Влады́чице, из глубины́ зо́л.
ПЕ́СНЬ 3
Ирмо́с: Твоя́ песносло́вцы, Богоро́дице, живы́й и незави́стный исто́чниче, ли́к себе́ совоку́пльшыя духо́вно утверди́ в Боже́ственней Твое́й сла́ве, венце́в сла́вы сподо́би.
Кропи́ши исцеле́ний струи́ боля́щым, Де́во, всю́ду: Тя́ бо исто́чника показа́ милосе́рдия, Влады́чице, И́же ми́лости Госпо́дь из Тебе́ рожде́йся па́че ума́.
Красе́н черто́г Боже́ственному Сло́ву, и Боже́ственный Неве́стник вы́ше естества́, Де́во Ма́ти, была́ еси́: те́мже ми́лости Твои́х щедро́т отве́рзи ми́, ко спасе́нию возводя́щи.
Сла́ва: Умертви́ся вся́ кре́пость моя́ от мно́жества безме́рных зо́л: мно́гими у́бо скорбьми́ отча́яхся. Помози́ ми́, Госпоже́, Я́же Жи́знь ро́ждшая, и пла́чущым Утеше́ние.
И ны́не: Поми́луй, Еди́на Богома́ти, поми́луй и уще́дри ду́шу мою́ окая́нную, потопля́емую бе́сы лука́выми и страстьми́ и пре́жде вре́мене сме́рти моея́, сию́ очи́стити умилосе́рдися.
ПЕ́СНЬ 4
Ирмо́с: Неизсле́дный Бо́жий сове́т, е́же от Де́вы воплоще́ния Тебе́ Вы́шняго, проро́к Авваку́м усмотря́я зовя́ше: сла́ва си́ле Твое́й, Го́споди.
Ко́рене и чре́сл Тя́ Ца́рских, все́х Ца́рь я́ко су́щу вожделе́в, вы́шшу херуви́м и серафи́м соде́ла, ве́сь, Богоро́дице, все́лься в Тя́.
Челове́ческаго ра́ди порожде́ния, Соде́тель воплоща́ем, из Тебе́ роди́ся и Предста́тельницу нело́жну христиа́ном Тя́ показа́: те́мже к Твоему́ кро́ву прибега́ю, Чи́стая.
Сла́ва: Кро́в, и заступле́ние, и прибе́жище бу́ди ми́, Де́во, рабу́ Твоему́, и исцели́ мя от безме́рных зо́л, воспева́ти Тя́, Пречи́стая: сла́ва неизрече́нному Рождеству́ Твоему́.
И ны́не: Недоуме́юся, и слезю́, и стеню́ от стра́стных мои́х помышле́ний, и Тя́ молю́: я́ко еси́ исто́чник ми́лости, от боле́зней мои́х изба́ви мя́, веду́щи к Боже́ственному умиле́нию.
ПЕ́СНЬ 5
Ирмо́с: Ужасо́шася вся́ческая о Боже́ственней сла́ве Твое́й: Ты́ бо, неискусобра́чная Де́во, име́ла еси́ во утро́бе над все́ми Бо́га, и родила́ еси́ безле́тнаго Сы́на, все́м воспева́ющым Тя́ ми́р подава́ющая.
Исцеле́ний во́ды то́чиши при́сно, Де́во, все́м боля́щым я́ко о́блак одушевле́н сы́й Царя́ Христа́. Те́мже молю́ Тя приле́жно: ро́су исцеле́ния мне́ боля́щему низпосли́.
Не преста́й моля́щи, Его́же родила́ еси́, Богоневе́сто Де́во, я́ко Спа́са и Влады́ку, разреше́ние ми́ да́ждь скорбе́й и боле́зней, и к ра́дости нетле́нней мя́ возведи́, проща́я ми́ прегреше́ния.
Сла́ва: Упова́ние ми́ еси́, Пречи́стая, и спасе́нию похвала́. Те́мже прибега́ю к Твоему́ покро́ву: не гнуша́йся мене́, грехи́ мно́гими и боле́зньми ско́рбными ны́не поглоще́ннаго, но предвари́ и спаси́ мя́.
И ны́не: Гро́зд зре́лый, ка́ко на Дре́ве ви́сиши? Со́лнце сла́вы, ка́ко воздви́глся еси́, све́т со́лнца помрачи́вый в стра́сти Твое́й? Спа́се, ро́ждшая Тя́ А́гница дре́вле вопия́ше Ти́, ма́терски восклица́ющи.
ПЕ́СНЬ 6
Ирмо́с: Приидо́х во глубины́ морски́я, и потопи́ла мя́ е́сть бу́ря мно́гих грехо́в: но я́ко Бо́г из глубины́ возведи́ живо́т мо́й, Многоми́лостиве.
Зра́к восприя́т ра́бий от Тебе́, Де́во, все́х Ца́рь и Бо́г на́ш, и вы́шшу Тя́ я́ко Богоро́дицу показа́ херуви́м и стра́шных серафи́м.
Я́же Еди́на ро́ждши Бо́жию Жи́знь, и все́м спасе́ние даю́щаго, отча́янна мя́ су́ща спасе́нию сподо́би, и страсте́й мои́х воста́ние пресецы́.
Сла́ва: Твою́ пода́ждь по́мощь, и изба́ви мя́ бе́д и скорбе́й, избавля́ющи мя́ напа́стей и прегреше́ний мои́х, Я́же все́х ро́ждшая Избавле́ние.
И ны́не: О Тебе́, Де́во, хва́лимся, и Тобо́ю лю́тых избавля́емся: наде́ющеся на Тя́ нахожде́ния не бои́мся злочести́вых ва́рвар, воспева́ющии Тя́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 4:
Де́во Пренепоро́чная Ма́ти Христа́ Бо́га, ору́жие про́йде Твою́ Пресвяту́ю ду́шу, егда́ распина́ема ви́дела еси́ во́лею Сы́на и Бо́га Твоего́: Его́же, Преблагослове́нная, моля́щи не преста́й, проще́ние прегреше́ний на́м дарова́ти.
ПЕ́СНЬ 7
Ирмо́с: Не послужи́ша тва́ри богому́дрии па́че Созда́вшаго, но о́гненное преще́ние му́жески попра́вше, ра́довахуся пою́ще: препе́тый отце́в Госпо́дь и Бо́г благослове́н еси́.
И́зсше я́ко скуде́ль страстьми́ вся́ кре́пость моя́, и се́ а́ду прибли́жихся, от у́з всепа́губных предвари́, Ма́ти Бо́жия, и исхити́ от одержа́щих печа́лей руко́ю ми́лости Твоея́.
Растерза́еме утро́бе мое́й от зло́б многообра́зных, и е́же жи́ти растерза́юся мно́жеством прегреше́ний и боле́зней мои́х: но изба́ви мя́ от обои́х, Пречи́стая, Жи́знь на́м ро́ждшая.
Сла́ва: Ца́рства Христо́ва всеще́драго, Де́во Пречи́стая, отве́рсти ми́ я́ко Блага́я сподо́би, и боле́зней душетле́нных и нахожде́ний изба́вити, Твои́ми моли́твами, Благослове́нная.
И ны́не: Обощре́ны боле́зни ра́нам мои́м от безме́рных мои́х прегреше́ний, веду́т в сме́рть душе́вную и теле́сную: но исхити́ мя, Влады́чице, я́ко си́льна, от вся́ких скорбе́й и неду́гов.
ПЕ́СНЬ 8
Ирмо́с: О́троки благочести́выя в пещи́, Рождество́ Богоро́дичо спасло́ е́сть: тогда́ у́бо образу́емое, ны́не же де́йствуемое, вселе́нную всю́ воздвиза́ет пе́ти Тебе́: Го́спода по́йте дела́, и превозноси́те Его́ во вся́ ве́ки.
Ве́щь страсте́й терноно́сных стяжа́х, и жа́лом си́х пробода́емь е́смь: те́мже отча́яхся, у́зами подавля́емь е́смь и напа́стьми, Пречи́стая Ма́ти Христа́ Бо́га: от ни́хже мя́ избавля́ющи, пода́ждь все́х прегреше́ний проще́ние Твои́ми моли́твами.
Све́щнице Све́та трисо́лнечнаго су́щи, заре́ю благоутро́бия Твоего́ тьму́ отими́ прегреше́ний мои́х, Богороди́тельнице, избавле́ние ну́ждных боле́зней подаю́щи, ве́рою пою́щему и превознося́щему Пречи́стое Твое́ Рождество́.
Сла́ва: Ве́сь все́лься во чре́во Твое́, неизглаго́ланно воплоти́ся пресу́щный Бо́г, Присноде́во, ми́ру засту́пницу Тя́, и о́бщую по́мощь соде́лав: те́мже молю́ Тя́, изба́витися лю́тых страсте́й мои́х, и у́з прегреше́ний.
И ны́не: В ча́с, Де́во, кончи́ны моея́, руки́ бесо́вския, и осужде́ния, и отве́та и стра́шнаго испыта́ния, и мыта́рств го́рьких, и кня́зя лю́таго, и огня́ ве́чнаго исхити́ мя, Богома́ти.
ПЕСНЬ 9
Ирмо́с: Вся́к земноро́дный да взыгра́ется Ду́хом просвеща́ем, да торжеству́ет же безпло́тных Умо́в естество́, почита́ющее свяще́нное торжество́ Богома́тере, и да вопие́т: ра́дуйся, всеблаже́нная Богоро́дице, Чи́стая Присноде́во.
Ро́д земны́й вознесе́ся Рождество́м Твои́м, сыноположе́ние взе́м Боже́ственным совокупле́нием: и слику́ет Небе́сное мно́жество со земны́ми, пою́ще Тя́ достодо́лжно, Чи́стая, я́ко Ма́терь су́щу Бо́га на́шего, и ми́ру всему́ прибе́жище.
Ве́сь бы́в отню́д стя́гнув грехи́ мои́ми, от безме́рных ра́н и боле́зней, Твою́ по́мощь призыва́ю, Влады́чице, и заступле́ние, е́же пода́ждь все́х избавля́ющи мя́ лю́тых бе́д и скорбе́й.
Сла́ва: Пе́ние с пе́снею и хвале́ние сплете́ния ны́не от боле́зненныя души́ приноша́ю с любо́вию, Тебе́ ро́ждшей естество́м Христа́ Бо́га, Его́же благопребы́тна прии́мши, и проше́ния моя́, Богоро́дице, вся́ испо́лнши, моли́твами твои́ми соблюди́.
И ны́не: Просвети́, Чи́стая Богороди́тельнице, ду́ши моея́ о́чи, да не пости́гнет мене́ грехо́вная тьма́ тя́жкая, ниже́ глубина́ покры́ет мя́ отча́яния: но Сама́ мя́ спаси́, и окорми́, Предста́тельнице ве́рных непосты́дная.
Та́же, Досто́йно е́сть: И покло́н до земли́. Трисвято́е, и по О́тче на́ш: тропари́. И про́чее обы́чно, и отпу́ст.
Среда 
В сре́ду у́тра 
по 1-м стихосло́вии, седа́льны кре́стны. Гла́с 4:
Искупи́л ны́ еси́ от кля́твы зако́нныя честно́ю Твое́ю Кро́вию, на Кресте́ пригвозди́вся, и копие́м пробо́дься, безсме́ртие источи́л еси́ челове́ком: Спа́се на́ш, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
На Кресте́ Тя, Спа́се, пригвозди́ша иуде́и, и́мже от язы́к на́с призва́л еси́, Христе́ Бо́же на́ш: просте́рл еси́ дла́ни на не́м во́лею твое́ю, копие́м же в ре́бра Твоя́ прия́л еси́ пробости́ся мно́жеством щедро́т Твои́х, еди́не Человеколю́бче.
Сла́ва, и ны́не, КрестоБогоро́дичен: Безневе́стная Ма́ти Твоя́, Христе́, я́ко узре́ на Кресте́ Тя возвыша́ема, рыда́ющи ма́терски такова́я веща́ше: что́ но́вое, и стра́нное сие́ чу́до, Сы́не Мо́й? Ка́ко беззако́нный со́нм ко Кресту́ Тя пригвожда́ет все́х Жизнода́вца, Све́те Мо́й Сладча́йший?
По 2-м стихосло́вии седа́лен, гла́с 4:
Ско́ро предвари́, пре́жде да́же не поработи́мся враго́м ху́лящым Тя́, и претя́щым на́м, Христе́ Бо́же на́ш: погуби́ Кресто́м Твои́м борю́щыя на́с, да уразуме́ют, ка́ко мо́жет правосла́вных ве́ра, моли́твами Богоро́дицы, еди́не Человеколю́бче.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
На Кресте́ пригво́ждься на ло́бнем во́лею свое́ю, мою́ дре́внюю я́зву грехо́вную исцели́л еси́, Влады́ко, мно́гия ра́ди благосты́ни: я́ко положи́лся еси́ хоте́нием, Человеколю́бче Спа́се на́ш, за ро́д челове́ческий, и от ре́бр Твои́х иска́пал еси́ кро́вь и во́ду, ве́рою пою́щым Тя́.
Сти́х: Ди́вен Бо́г во святы́х Свои́х, Бо́г Изра́илев.
Си́лою кре́стною подви́гшеся до́бре, сопоста́та врага́ низложи́сте кре́пко, терпе́нием ва́шим, святи́и страстоно́сцы: те́мже честны́я соверша́юще ве́рно па́мяти ва́шя, освяща́емся де́йством, и благода́тию ду́ха всесвята́го моли́твами ва́шими, свяще́ннии Христо́вы ору́жницы, о ми́ре Спасу́ моли́теся.
Сла́ва, и ны́не, КрестоБогоро́дичен: Де́ва и А́гница ви́девши на Кресте́, без се́мене из Нея́ А́гнца ро́ждшагося, и копие́м прободе́на, печа́ли уя́звена стрела́ми вопия́ше, боле́зненно восклица́ющи: что́ но́вое та́инство? Ка́ко умира́еши, И́же живота́ еди́н Госпо́дь? Те́мже воскресни́, па́дшаго совоздвиза́я пра́отца.
По 3-м стихосло́вии седа́льны, гла́с 4:
В раи́ мя лю́те па́дшаго, человекоуби́йцы го́рьким сове́том, на кра́ниевом ме́сте па́ки воздви́гл еси́, Христе́, дре́вом уврачева́в ю́же от Дре́ва кля́тву, уби́вый ле́стию умертви́вшаго мя́ зми́я, и дарова́л ми́ еси́ Боже́ственную жи́знь. Сла́ва Боже́ственному распя́тию Твоему́, Го́споди.
На Дре́ве разуме́в Тя́, пове́шена Со́лнца пра́веднаго Христе́, со́лнце све́т помрачи́, тва́рь же подвиза́шеся, и ме́ртвии я́ко от сна́ ско́ро из гробо́в воста́ху сло́ве, Боже́ственную песносло́вяще держа́ву Сла́вы Твоея́.
Сла́ва, и ны́не, КрестоБогоро́дичен: Де́во Пренепоро́чная Ма́ти Христа́ Бо́га, ору́жие про́йде Твою́ пресвяту́ю ду́шу, егда́ распина́ема ви́дела еси́ во́лею, Сы́на Твоего́ и Бо́га: Его́же, Преблагослове́нная, моля́щи не преста́й, проще́ние прегреше́ний на́м дарова́ти.
Кано́н честно́му и животворя́щему Кресту́, и святы́м му́чеником. Творе́ние Ио́сифово, [его́же краегране́сие сицево́: Кре́ст е́сть ору́жие во спасе́ние.] Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Пропны́й не́бо, распросте́рл еси́, Иису́се, дла́ни Своя́, язы́ки дале́че су́щыя от Тебе́, я́ко бла́г и милосе́рд, све́тло к Себе́ призыва́я.
Кресто́м Твои́м, Христе́ мо́й Сло́ве, огради́ мя, я́ко да не бу́ду уловле́ние во́лку, моея́ и́щущу поги́бели, и по вся́ дни́ се́ти мне́, и ловле́ния гото́вящу.
Му́ченичен: Боле́зньми свои́ми, му́ченицы, боле́знем все́м хода́тая низложи́сте, и ны́не насле́довасте неболе́зненную жи́знь, и вся́ку боле́знь облегчева́ете, блаже́ннии, всегда́ от ду́ш и теле́с на́ших.
Му́ченичен: Нереши́мыми у́зами, вы́, святи́и, связа́сте многоко́зненнаго, за Христа́ вя́жеми му́дрии, связа́вшагося во́лею, и вся́кую пре́лесть разруши́вша: те́мже досто́йно ублажа́етеся
Богоро́дичен: Де́ва по Рождестве́ пребыла́ еси́, Бо́га бо родила́ еси́, Пречи́стая, воздви́жена на Кресте́ и земны́я совоздви́гшаго. Те́мже Тя́ вси́ ве́рнии велегла́сно ублажа́ем.
Други́й кано́н пресвяте́й Богоро́дице, [его́же краегране́сие сицево́: Богоро́дице Де́ве мольбу́ приноша́ю]. Гла́с 4.
ПЕ́СНЬ 1
Ирмо́с то́йже.
Я́ко су́щи чисте́йшая, Пречи́стая, вся́кия тва́ри, е́же нечи́стыми страстьми́, лю́те оскверне́нное се́рдце мое́, чи́стою моли́твою Твое́ю, Богороди́тельнице, очи́сти. [Два́жды.]
Сле́з и воздыха́ний изба́ви мя́, предлежа́щих ми́ в бу́дущем стра́шнем суде́, богоприя́тными моли́твами твои́ми, Де́во Ма́ти пречи́стая, я́же к зижди́телю и Бо́гу на́шему.
Я́же еди́на па́че ума́, Рождество́м Твои́м свободи́ла еси́ от кля́твы ро́д челове́ческий, плотски́ми страстьми́ порабоще́на мя́, Пречи́стая, Твои́ми мольба́ми свободи́.
ПЕ́СНЬ 3
Ирмо́с: Весели́тся о Тебе́ Це́рковь Твоя́, Христе́, зову́щи: Ты́ моя́ кре́пость, Го́споди, и прибе́жище и утвержде́ние.
Воздвиза́ем на Кре́ст, низве́рженыя во тлю́ возне́сл еси́, Христе́ Бо́же на́ш, и врага́ све́ргл еси́, Влады́ко.
Мечи́ вра́жия притупи́шася, Тебе́ прободе́ну в ре́бра, Сло́во О́тчее ипоста́сное, и Еде́м отве́рзеся.
Му́ченичен: О́гненными река́ми преле́стныя ре́ки укроти́ша му́ченицы, и пла́мень угаси́ша многобо́жия.
Му́ченичен: Распина́еми, и ноготьми́ стру́жеми Христо́вы му́ченицы, враго́в и зми́я мече́м терпе́ния закла́сте.
Богоро́дичен: Непоро́чная А́гница, ви́дящи Тя́, Влады́ко, воздви́жена на Кресте́, плаче́вно рыда́ющи, поя́ше держа́ву Твою́.
И́н Ирмо́с: Не му́дростию, и си́лою, и бога́тством хва́лимся, но Тобо́ю, О́тчею ипоста́сною му́дростию, Христе́: не́сть бо свя́т, па́че Тебе́, Человеколю́бче.
Превы́шшую херуви́м молю́ Тя, Влады́чице, низпа́дший мо́й у́м напа́стьми зми́евыми, страсте́й теле́сных покажи́ вы́шший. [Два́жды.]
Во испыта́нии стра́шнем, егда́ хо́щет мя́ Госпо́дь осуди́ти многосогреши́вшаго, да обря́щу Тя́, Всенепоро́чная, избавля́ющую мя́ осужде́ния.
Щедро́тами Твои́ми немилосе́рдныя моя́ нра́вы преложи́, ми́лостию Твое́ю, Христе́, и неми́лостива мя́ су́ща спаси́, мольба́ми ро́ждшия Тя́.
ПЕ́СНЬ 4
Ирмо́с: Вознесе́на Тя́ ви́девши Це́рковь на Кресте́, Со́лнце Пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Воздви́жена Тя́ на Дре́во хоте́нием со́лнца сла́вы, смотря́я со́лнце тьмо́ю облече́ся, и ка́мение распада́шеся, и церко́вная заве́са раздра́ся.
Распина́ему Тебе́, Спа́се, и копие́м пробода́ему, обраща́ющееся ору́жие дая́ше плещы́, повеле́нием Твои́м, Го́споди, разбо́йнику благонра́вному, песносло́вящу держа́ву Твою́.
Му́ченичен: Огражда́еми ору́жием Креста́ Твоего́ страстоте́рпцы Твои́, Го́споди, не уя́звлени яви́шася стрело́ю зло́бы, и сте́ны разори́ша идолобе́сия неутвержде́ныя.
Му́ченичен: Я́коже свяще́ния непоро́чная, и же́ртвы, и приноше́ния всесожже́ния це́лы, за милосе́рдие обнища́вшему, Го́сподеви, му́ченицы приведо́стеся, боле́знем воздая́ния прие́млюще.
Богоро́дичен: Я́же безле́тнаго в ле́то поро́ждши, и де́вство непоро́чно Еди́на стяжа́вши, на Дре́во воздви́жена я́ко ви́девши Го́спода, боле́зньми ду́шу Свою́ разделя́ше.
И́н Ирмо́с то́йже.
Свяще́ния су́щи Боже́ственный до́м, источи́вшагося на благодея́ния своего́ созда́ния, Пречи́стая, ду́шу мою́ освяти́, и помышле́ния просвети́. [Два́жды.]
Ве́емо ве́тром зло́бы помышле́ние мое́, и ле́ностию все́ погружа́емо, моли́твами Твои́ми утверди́, Влады́чице, и от нападе́ния исхити́.
Пала́ту Царе́ву Небе́сную одушевле́нную, ны́не молю́ Тя, Де́во: до́м Святы́я Тро́ицы, моли́твами Твои́ми покажи́ мя, верте́п разбо́йником пребыва́ющаго.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т святы́й, обраща́яй из мра́чна неве́дения, ве́рою воспева́ющыя Тя́.
Прободе́ным Твои́м ре́бром, нетле́ния источа́еши мне́ струи́ Боже́ственныя, о Влады́ко, ребра́ преступле́нием, в тле́ние попо́лзшемуся.
Честны́й Кре́ст Тво́й, на враги́ е́сть побе́да: его́же да́л еси́ на́м, Сло́ве, душа́м во спасе́ние, ве́рою воспева́ющым Тя́.
Му́ченичен: Со о́гненными служи́тельми ме́ртвии ны́не совокупи́шася, о́гнь веще́ственный проше́дше вели́ких му́к, я́ко му́ченицы пресве́тлии.
Му́ченичен: Руши́ме пло́ти мно́гими страда́ньми, неразруше́нна к зижди́телю душе́вная утвержда́шеся му́чеников любо́вь.
Богоро́дичен: И́же еди́н благи́й, вше́дый во чре́во Твое́ нетле́нное, Пречи́стая, воплоща́ем яви́ся и ра́спят: я́ко да от истле́ния на́с изба́вит.
И́н Ирмо́с: Нечести́вии не у́зрят сла́вы Твоея́, Христе́, но мы́ Тя́ Единоро́дне, Оте́ческия сла́вы сия́ние Божества́, от но́щи у́тренююще, воспева́ем Тя́, Человеколю́бче.
А́гница, ро́ждшая а́гнца Бо́жия, ду́шу мою́ взыщи́ прельще́нную наве́том змии́ным, и на гора́х, Влады́чице, заблужда́емую преступле́нием.
Те́плою моли́твою Твое́ю, мра́зом лю́тым померза́емую ду́шу мою́, к теплоте́ зижди́теля Боже́ственныя любве́, благоче́стно сподви́гни, Богоро́дице Присноде́во.
Я́же до́брая и непоро́чная в жена́х, Чи́стая, окая́нную мою́ ду́шу стра́стнаго поро́ка ны́не свободи́, и чи́сте пожи́ти ми́, моли́твами Твои́ми устро́й.
Ду́шу мою́ сохрани́, я́ко зе́ницу о́ка, под кро́вом крилу́ Твое́ю блага́я, Пречи́стая, и от духо́в лука́вствия, томле́ния и муче́ния изба́ви мя́.
ПЕ́СНЬ 6
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею Кро́вию.
Вся́кия вы́ше че́сти пребо́льший сы́й, обезче́ститися претерпе́л еси́, я́ко да мя́ зле́ обезче́стившагося почти́ши, и Кресто́м спасе́ши, Человеколю́бче.
На дре́во возноси́м и ме́ртв у́бо бы́л еси́, Го́споди, умертви́теля же сотвори́в ме́ртва души́ моея́, и вся́каго испо́лнена студа́: и ны́не, Тво́рче мо́й, пою́ Твою́ си́лу.
Му́ченичен: Уя́звен бы́сть уязви́вый ва́с вселука́вый, неисце́льными му́ками, и нога́ми ва́шими, му́ченицы, низложи́ся, и зри́м е́сть от все́х наруга́ем.
Му́ченичен: Исцеле́ния источа́ет му́ченических моще́й пра́х лежа́щий во гро́бе, и я́коже пра́х бе́сы разруша́ет, и разли́чныя исцеля́ет челове́ков боле́зни.
Богоро́дичен: Гвоздьми́ Тя законопресту́пных собо́р пригвозди́ на Кресте́, и печа́ли ны́не ору́жием Мое́ се́рдце растерза́ю, о Сы́не Мо́й! Де́ва вопия́ше слезя́щи.
И́н Ирмо́с то́йже.
Сме́рти потреби́тель бы́сть Рождество́ Твое́, Де́во, умира́ющым же живо́т и избавле́ние. Сего́ ра́ди молю́ Тя: ду́шу мою́ умерщвле́нную воскреси́.
Простри́ мне́ по́мощи ру́ку, Человеколю́бче, в пучи́не жите́йстей обурева́ему, мольба́ми Ма́тере Твоея́, и вы́шних неизче́тных си́л.
Село́ е́же Боже́ственный возраста́вшее кла́с, осла́бленную ду́шу мою́, и гла́дом Боже́ственных дея́ний иста́емую не пре́зри, но напита́й Сы́на Твоего́ Боже́ственною благода́тию.
Успи́ стра́стная двиза́ния телесе́ и взыгра́ния моя́ плотска́я уму́ повини́ я́коже жребя́, успи́вши Чи́стая, сно́м Твои́х моли́тв.
ПЕ́СНЬ 7
Ирмо́с: В пещи́ Авраа́мстии о́троцы перси́дстей, любо́вию благоче́стия па́че, не́жели пла́менем опаля́еми, взыва́ху: благослове́н еси́ в хра́ме сла́вы Твоея́, Го́споди.
Распя́тся хотя́й на дре́ве на́г, Еди́не Безсме́ртный, облача́яй не́бо о́блаки, и и́же дре́вле пра́отца обнажи́вшаго, обле́кл еси́ ве́чный.
На Кре́ст возне́слся еси́, и пады́й Ада́м возста́л е́сть: копие́м прободе́н бы́л еси́ в ре́бра Влады́ко, и я́зву сме́ртную прия́т многоко́зненный, благослове́на держа́ва Твоя́, Го́споди.
Му́ченичен: Красне́йше красне́йшему Сло́ву соединя́еми, всехва́льнии страда́льцы, и ми́ра отню́д отлучи́стеся, вя́жеми и сокруша́еми, и врагу́ при́сно запина́юще.
Му́ченичен: Сте́ны пре́лести утвержде́ния низложи́сте Боже́ственными страда́ньми вои́стинну сла́внии страда́льцы, и ве́рным стена́ яви́стеся, и храни́лища, ва́с благоче́стно блажа́щым.
Богоро́дичен: В пещи́ ро́су я́вльшаго Христа́ Бо́га, Отрокови́це, ника́коже опа́льша чре́во Твое́, ви́дящи пове́шена на Дре́ве, сла́вляше е́же па́че ума́ Твоего́ соше́ствие.
И́н Ирмо́с то́йже.
Боже́ственная горо́ Отрокови́це, от нея́же ка́мень отсече́ся, сокруши́вый столпы́ и́дольския, души́ моея́ истука́нная, и се́рдца моего́ окамене́нное отжени́ недоуме́ние.
Не поколеба́ся Отрокови́це, я́коже прие́мшая во утро́бе Твое́й, презре́нием коле́блющаго зе́млю, и я́же на не́й, егда́ хо́щет: те́мже утверди́ мя, прило́ги вра́жиими коле́блемаго.
Низлага́ющи ми́ плотска́я мудрова́ния, всего́ мя, Богоро́дице, покажи́ духо́вна доброде́тельми укра́шена, его́же вселука́вый сластьми́ некрасото́ю помрачи́.
Боже́ственный окри́не милосе́рдия и бла́гости источи́ ми оби́льно бога́тство Твои́х щедро́т, скве́рну прегреше́ний мои́х омыва́ющи, и плотско́е угаси́ разжже́ние.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́сашеся, благоче́стия рачи́тели о́троцы, взыва́ше: благослови́те вся́ дела́ Госпо́дня Го́спода.
Просте́р дла́ни на Кресте́ Влады́ко, руки́ неудержа́нныя хотя́ исцели́ти прегреше́ния: гвоздьми́ же пригвозди́лся еси́, Го́споди, ве́сь ра́зум первозда́ннаго оте́мля стра́стный, пою́ща: благослови́те вся́ дела́ Госпо́дня Го́спода.
Раздира́ется рукописа́ние первозда́ннаго Ада́ма, прободе́нием Боже́ственных ре́бр Твои́х: ка́плями же кро́ве, Влады́ко, освяща́ется вся́ земля́, во гла́сех благодаре́ния при́сно зову́щи: благослови́те вся́ дела́ Госпо́дня Го́спода.
Му́ченичен: Стоя́ху посреде́ огня́, я́коже ороша́еми, и неопаля́еми всесла́внии му́ченицы, и о́троческую воспева́юще в согла́сии та́йнем, вои́стинну Боже́ственную пе́снь: благослови́те вся́ дела́ Госпо́дня Го́спода.
Му́ченичен: Непостоя́нный терпя́ще о́гнь произволе́нием, тьмо́ю му́к не приложи́стеся к суете́ му́ченицы, но о Бо́зе укрепля́еми, притеко́сте к све́ту незаходи́мому, вопию́ще: благослови́те вся́ дела́ Госпо́дня Го́спода.
Богоро́дичен: Умерщвля́ема зря́щи Христа́, многопе́тая Влады́чица, и умертви́вшаго челове́ки умерщвля́юща врага́, я́ко Влады́ку поя́ше пла́чущи, и долготерпе́нию Его́ дивя́щися вопия́ше: благослови́те вся́ дела́ Госпо́дня Го́спода.
И́н Ирмо́с то́йже.
Зре́л пло́д родила́ еси́, Влады́чице, от Него́же сме́рть я́дши поги́бе. Те́мже зову́ Ти, плодо́м греха́ умерщвле́наго мя́ льсти́вно, оживи́ пою́ща: благослови́те вся́ дела́ Госпо́дня Го́спода.
Успи́ движе́ние стра́стное мы́сли моея́, неусы́пною Твое́ю моли́твою, Пречи́стая Влады́чице, и возста́ви мя́ от сна́ ле́ностнаго пе́ти в бо́дрости души́: благослови́те вся́ дела́ Госпо́дня Го́спода.
Расто́ргни прегреше́ний мои́х плени́цу, и теле́сныя воста́ния утиши́, Богоро́дице: лука́вая же посецы́ умышле́ния, и очи́сти от та́йных помышле́ний ско́ро раба́ Твоего́, все́х ве́рных Предста́тельнице и избавле́ние.
Не бои́шися ли, окая́нная душе́, та́мо клеветни́к клеве́щущих Твоя́ зла́я дея́ния безчи́сленная? Сего́ ра́ди пока́йся ко Преблаго́му, и спосо́бницу еди́ну Пречи́стую приими́: Та́ бо е́сть челове́ком прибе́жище.
ПЕ́СНЬ 9
Ирмо́с: Ка́мень нерукосе́чный от несеко́мыя горы́ Тебе́, Де́во, краеуго́льный отсече́ся, Христо́с, совокупи́вый разстоя́щаяся естества́. Те́м веселя́щеся Тя́, Богоро́дице, велича́ем.
Се́ жи́знь пове́шена на Кресте́ все́м яви́ся: со́лнце же того́ не терпя́щи лучы́ оставля́ет, и земля́ коле́блется, и помышле́ния утвержда́ются на благоче́стии и чистоте́.
О ка́ко Тя́, Законода́вца, беззако́нный собо́р осужда́ет, Иису́се мо́й, на Дре́ве умре́ти, Живота́ все́х су́ща и Го́спода, и ра́ди страсте́й все́м челове́ком источа́юща безсме́ртие?
Му́ченичен: Усты́ ва́шими богосло́вными пропове́дасте всему́дренно воплоще́ние сло́ва Бо́жия, посреде́ законопресту́пных вра́г всехва́льнии: и свяще́нно пострада́вше, побе́ды венцы́ венча́стеся.
Му́ченичен: Я́ко светлодне́вныя зве́зды, всю́ тва́рь озаря́ете страда́ний свяще́нных блиста́ньми, и исцеле́ний Боже́ственными светлостьми́, и страсте́й разоря́ете но́щь глубо́кую, Боже́ственнии му́ченицы.
Богоро́дичен: Просвети́, Чи́стая, ду́шу мою́ от грехо́в омраче́ную, и отжени́ зо́л мои́х о́блаки, све́та о́блаче, я́же помрачи́вшееся со́лнце дре́вле ви́девши внегда́ распя́тися Безсме́ртному.
И́н Ирмо́с то́йже.
Расто́ргни соу́з зо́л мои́х Боже́ственным копие́м сы́на Твоего́, и разреши́ окая́нную мою́ ду́шу, окова́нную и бе́дствующую, и к любви́ привяжи́, Де́во Ма́ти Бо́га на́шего.
Я́же небе́с ши́ршая Де́во, утесне́ное мое́ се́рдце вся́ким прило́гом сопроти́вным, в широте́ безстра́стия возведи́ те́сною стезе́ю ходи́ти мя́ укрепля́ющи всегда́.
Да Тя́ сла́влю, Де́во, вои́стинну препросла́вленную, вся́каго безслове́сия грехо́внаго изба́ви мя́, и сла́вы небе́сныя прича́стника сотвори́ прибега́ющаго к ми́лости Твое́й.
Уста́ви сове́ты вся́, я́же на ны́ вооруже́нных, Ма́ти Бо́га вы́шняго, ра́дости же испо́лни упова́ющих на Тя́ да усе́рдно вси́ Твое́ пропове́мы заступле́ние.
Та́же, Досто́йно е́сть: И покло́н до земли́: ектениа́, и свети́лен, и псалмы́ обы́чныя.
На стихо́вне стихи́ры кре́стны, гла́с 4. Самогла́сен:
Стена́ бу́ди на́м Кре́ст Тво́й, Иису́се Спа́се на́ш: ино́го бо упова́ния ве́рнии же и́мамы, то́чию Тебе́ на не́м пло́тию пригво́ждшагося, и подаю́ща на́м ве́лию ми́лость.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Да́л еси́ зна́мение боя́щымся Тебе́, Го́споди, Кре́ст Тво́й честны́й, и́мже посрами́л еси́ нача́ла тьмы́ и вла́сти, и возве́л еси́ на́с на пе́рвое блаже́нство. Те́мже Твое́ Человеколю́бное смотре́ние сла́вим, Иису́се всеси́льне, спа́се ду́ш на́ших.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Ка́ко ва́шым не удиви́мся подвиго́м, святи́и му́ченицы, я́ко те́лом умира́ющим обложе́ни, безпло́тныя враги́ победи́сте? Не устраши́ша ва́с мучи́тельская преще́ния, не ужаси́ша ва́с му́к приложе́ния: вои́стинну досто́йно от Христа́ просла́вистеся, и душа́м на́шым проси́те ве́лия ми́лости.
Сла́ва, и ны́не, КрестоБогоро́дичен:
Подо́бен: Я́ко до́бля:
Умерщвля́ема ви́дящи Христа́, Пречи́стая Влады́чица, умерщвля́юща льсти́ваго, восклица́ше го́рце взыва́ющи, из утро́бы Тоя́ произше́дшему, и долготерпе́нию Его́ чудя́щися взыва́ше: Ча́до Мое́ Любе́знейшее, не забу́ди рабу́ Твою́, не закосни́, Человеколю́бче, мое́ утеше́ние.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь, ектениа́, и ча́с 1-й, псалмы́ обы́чны, и отпу́ст.
В сре́ду блаже́нны, гла́с 4: 
Дре́вом Ада́м рая́ бы́сть изселе́н: Дре́вом же кре́стным разбо́йник в ра́й всели́ся. Ов у́бо вку́ш, за́поведь отве́рже сотво́ршаго: о́в же сраспина́ем, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Пригвозди́лся еси́ на Кресте́, мно́гия ра́ди, Христе́, бла́гости, прободе́н бы́л еси́ в ре́бра, два́ исто́чника источи́вый оставле́ния: земля́ же не терпя́щи зре́ти дерзнове́ния тряса́шеся, ка́мение распада́шеся, угаса́ше со́лнце, колеба́хуся го́ры и хо́лми, стра́хом держа́вы Твоея́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Просте́ртыя дре́вле неудержа́нно к Дре́ву разуме́ния пра́отчи ру́ки, исправля́я Христе́ поползне́ние, распросте́рлся еси́ во́лею, и Твои́ пригвозди́л еси́ ру́це, Долготерпели́ве, созда́вый челове́ка руко́ю, за безме́рную благосты́ню. Сла́ва па́че ума́ сло́ве, благоутро́бию Твоему́.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Онебеси́вше зе́млю святи́и пресве́тлыми сия́нии по́двигов честны́х, и́миже тьму́ всю́ разори́сте су́етства, и к све́ту незаходи́мому всели́стеся прича́стием обожа́еми, и все́м озаря́ете све́т разуме́ния, ва́с по до́лгу ублажа́ющым.
Сла́ва: Похвалу́ и сла́ву и че́сть, всевино́вней Тро́ице подае́м, и трисвяты́ми гла́сы а́нгельскую пе́снь принося́ще Отцу́ Безнача́льну, и Сы́ну, и Духу, взыва́ем разбо́йника благоразу́мнаго гла́с, воспева́юще и вопию́ще: помяни́ на́с во Ца́рствии Твое́м.
И ны́не: Воздви́жена на Кресте́ во́лею ви́дящи, Пречи́стая, Сы́на Своего́ и Бо́га, дивя́щися пла́чущи глаго́лаше, вся́ческая удобри́вшему: где́ за́йде добро́та Твоя́, Го́споди? Что́ сия́ неблагода́рный Тебе́ воздаде́ собо́р, вме́сто благи́х? Пою́ па́че ума́ Твою́ благосты́ню.
В сре́ду ве́чера 
на Го́споди, воззва́х, стихи́ры подо́бны, апо́столом. Гла́с 4
Подо́бен: Я́ко до́бля:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Крепча́йшим мудрова́нием во́инствовавше сла́внии, на лука́ваго врага́ ополчи́стеся, всеору́жием огра́ждшеся духо́вным до́блественне: и всю́ кре́пость бесо́вскую погуби́вше, восхи́тивше ду́шы челове́ческия я́коже коры́сти: сего́ ра́ди во ве́ки ва́с почита́ем, апо́столи.
Сти́х: И́мене ра́ди твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Крестообра́зно распросте́рши мре́жу ве́ры, двоенадеся́тица Боже́ственных апо́стол Твои́х, вся́ язы́ки улови́ла е́сть к Твоему́ позна́нию, Христе́: и мо́ре сла́ное страсте́й изсуши́. Сего́ ра́ди Тя́ молю́, из глубины́ прегреше́ний воззови́ мя, те́х всеблагоприя́тными мольба́ми.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Двоенадеся́тица Богоизбра́нная, апо́стольская и всечестна́я, да восхва́лится дне́сь Боже́ственными пе́сньми: Пе́тр, и Па́вел, Иа́ков, Лука́, Иоа́нн же и Матфе́й, и Фома́, Ма́рк, Си́мон, и Фили́пп, и пресла́вный ны́не Андре́й с Матфи́ем, и Боже́ственным и прему́дрым Варфоломе́ем, и с про́чими седми́десятьми.
И́ны стихи́ры свято́му и вели́кому чудотво́рцу Никола́ю:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Ми́ром Боже́ственным тя́ пома́за Боже́ственная благода́ть духо́вная, ми́ряном первопресто́льна, и ми́ром облагоуха́вша, доброде́тельми свяще́ннейшими ми́ра концы́, сладкоды́шущими твои́ми моли́твами, злосмра́дныя прогоня́юща стра́сти всегда́. Сего́ ра́ди тя́ ве́рно сла́вим, и па́мять твою́ всесвяту́ю соверша́ем, Нико́лае.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Я́ко осия́теля тя́ незаходи́маго, и я́ко свети́льника всеми́рна, на тве́рди возсия́вша церко́вней, Нико́лае, и ми́р просвети́вша, и бе́д лю́тых мглу́ отгоня́юща, и оте́млюща печа́лей зи́му, и тишину́ соде́лавшаго глубо́кую, по до́лгу ублажа́ем.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
И сы́й и явля́яйся в со́ниих, Нико́лае, и́же непра́ведно иму́щыя умре́ти спа́сл еси́, я́ко сострада́тель, я́ко благолюби́вый, я́ко изба́витель тепле́йший, я́ко предста́тель и́стинный ве́рных, и прося́щих твоего́ заступле́ния, свяще́ннейший о́тче, а́нгелом сограждани́не, преподо́бным и проро́ком равностоя́телю.
Сла́ва, и ны́не, Богоро́дичен: Я́же Бо́га Невмести́маго, во чре́ве Твое́м вмести́вшая, человеколю́биа челове́ка бы́вша: и на́ше смеше́ние из Тебе́ прии́мша и обожи́вша я́ве, не пре́зри мене́, Всечи́стая, ны́не скорбя́ща: но уще́дри ско́ро, и разли́чныя вражды́ же и вре́да лука́ваго свободи́.
Та́же, Све́те ти́хий: Проки́мен дне́, и про́чее.
На стихо́вне стихи́ры, гла́с 4:
Апо́стольский ли́к Ду́хом Святы́м просвети́л еси́, Христе́, и на́шу скве́рну грехо́вную те́ми омы́й, Бо́же, и поми́луй на́с.
Сти́х: К тебе́ возведо́х о́чи мои́, живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Некни́жныя ученики́ Ду́х Тво́й Святы́й каза́тели яви́, Христе́ Бо́же, и многовеща́нным сли́чием язы́ков пре́лесть упраздни́, я́ко Всеси́лен.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Же́ртвы одушевле́нныя, всесожже́ния слове́сная, му́ченицы Госпо́дни, заколе́ния соверше́нная Бо́жия, Бо́га зна́ющая, и Бо́гом зна́емая овча́та, и́хже огра́да волко́м невхо́дна: моли́теся и на́м упасе́ным бы́ти с ва́ми, на воде́ упокое́ния.
Сла́ва, и ны́не, Богоро́дичен: Изба́ви ны́ от ну́жд на́ших, Ма́ти Христа́ Бо́га, ро́ждшая все́х Творца́, да вси́ зове́м ти́: ра́дуйся, еди́но предста́тельство ду́ш на́ших.
Та́же: Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
В сре́ду на повече́рии 
Кано́н Пресвяте́й Богоро́дице. Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Вои́стинну и вресноту́ родила́ еси́ Бо́га и Го́спода, и Богоро́дица Еди́на вои́стинну и вресноту́ нарекла́ся еси́ Чи́стая. Те́мже Тя́ ве́рно воспева́ем, и по до́лгу сла́вим.
Звезда́ Я́же от Иа́кова, возсия́ из Тебе́, Пречи́стая, изчита́яй мно́жество зве́зд, я́ко Бо́г. Те́мже Того́ сия́ньми отими́ мои́х грехо́в тьму́.
Сла́ва: Неве́стник слове́сен ве́м Тя́ я́ве Бо́жия воплоще́ния, Чи́стая и Всенепоро́чная: молю́ Тя изба́вити мя́ страсте́й плотски́х и скорбе́й, и искуше́ний, и обстоя́ний.
И ны́не: Я́ко Ле́ствица, Я́же к на́м прише́ствия Вседержи́телева, Е́юже Бо́г сни́де на зе́млю, от землены́х страсте́й плотски́х к Небеси́ вознеси́ мя́, и к Бо́гу приведи́.
ПЕ́СНЬ 3
Ирмо́с: Не му́дростию и си́лою и бога́тством хва́лимся, но Тобо́ю, О́тчею ипоста́сною му́дростию, Христе́: не́сть бо Свя́т, па́че Тебе́, Человеколю́бче.
Теку́щий исто́чник, скорбя́щих утеше́ние еси́: те́мже, Влады́чице, и мне́ моли́твенных Твои́х во́д исто́чник источи́, и угаси́ страсте́й пе́щь.
Уя́звена мя́ по́мыслы безме́стными исцели́, Чи́стая, Я́же естества́ на́шего исцели́вшая я́зву лю́тую, ро́ждши Зижди́теля и Го́спода.
Сла́ва: В пучи́не мно́гих мои́х прегреше́ний, и страсте́й и искуше́ний обурева́ема, к ти́хому зело́ приста́нищу, Всенепоро́чная, устреми́ Твои́м заступле́нием.
И ны́не: И́же я́ко на руно́ дожде́м Боже́ственным, во утро́бу Твою́ соше́дшим, опламене́нное огне́м страсте́й мое́ се́рдце ороси́ Твои́ми мольба́ми.
ПЕ́СНЬ 4
Ирмо́с: Вознесе́на Тя́ ви́девши Це́рковь на Кресте́, Со́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
От ми́р Сы́на Твоего́ теку́щих, благоуха́нием жи́зни все́х, ми́ро безстра́стия источи́ души́ мое́й, Чи́стая, и ве́сь ка́л стра́сти ея́ потреби́.
Оскверне́ннаго мя́ ка́лом греха́, моли́тв Твои́х окропи́ иссо́пом, и омы́й, и скве́рну страсте́й мои́х очи́сти, Влады́чице, и яви́ Христу́ жили́ще.
Сла́ва: Напи́сану Тя́ кни́гу пе́рстом Боже́ственным, запеча́тану, Пречи́стая, молю́, пе́рсты Твои́х моли́тв напиши́ мне́ прегреше́ний оставле́ние, и напа́стей изба́ви.
И ны́не: И́же от коне́ц го́р святы́х все́х, хра́м Бо́гу бы́вши я́коже пре́жде проро́к рече́: Христу́ чи́ст покажи́ мя хра́м, Влады́чице, Твои́ми заступле́ньми.
ПЕ́СНЬ 5
Ирмо́с: Ты́, Го́споди мо́й, све́т в ми́р прише́л еси́, Све́т святы́й, обраща́яй из мра́чна неве́дения, ве́рою воспева́ющыя Тя́.
Тя́ ро́су Аермо́нску, на Сио́н соше́дшую, ве́дый, Богороди́тельнице, молю́ угаси́ти пло́ти моея́ запале́ние.
Ра́й жи́зни су́щи, Богоро́дице, сме́рти грехо́вныя и страсте́й многообра́зных изба́ви мя́ вско́ре.
Сла́ва: Алава́стр мы́сленный, Чи́стая, Ты́ еси́, Ми́ра излия́вшагося на зе́млю с Небесе́: мене́ ны́не благоуха́ния испо́лни.
И ны́не: Прекло́ншагося ко тле́нию обнови́ла еси́ челове́ка: изведи́ у́бо и мене́ ны́не, Богоневе́сто, из глубины́ прегреше́ний и страсте́й.
ПЕ́СНЬ 6.
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею кро́вию.
Пала́та прекра́сна, сла́вная Влады́чице, Царя́ Сла́вы бы́вши, просла́вила еси́ челове́ки: те́мже сла́вы нетле́нныя и мене́ сподо́би.
Ути́шила еси́ тлю́ поро́чную естества́ чи́стым нетле́нием, но изсуши́, Пречи́стая, страсте́й мои́х пото́ки, и плотски́я му́дрости ре́ки.
Сла́ва: Успи́ страстна́я движе́ния телесе́, и взыгра́ния моя́ плотска́я уму́ повини́ я́ко жребя́, успи́вши, Чи́стая, сно́м Твои́х моли́тв.
И ны́не: Пою́ Тя, Бо́га Препе́таго ро́ждшую, и молю́ Тя, Отрокови́це: стра́шныя мя́ при́ и ве́чнаго, Богоро́дице, осужде́ния изба́ви и спаси́ мя.
Та́же: Го́споди, поми́луй, три́жды. Сла́ва, и ны́не:
Седа́лен, гла́с 4:
Предста́тельнице нера́тная, Богороди́тельнице, и моли́твеннице гото́вая притека́ющым к Тебе́, от бе́д мя́ изба́ви: да не пре́зриши мене́, все́х Засту́пнице.
ПЕ́СНЬ 7
Ирмо́с: В пещи́ Авраа́мстии о́троцы перси́дстей, любо́вию благоче́стия па́че, не́жели пла́менем опаля́еми, взыва́ху: благослове́н еси́ в хра́ме сла́вы Твоея́, Го́споди.
Я́ко огнено́сна и Богоприе́мна су́щи купина́ Чи́стая, попали́ помышле́ний те́рние лука́вых, души́ моея́ озари́ мы́сль, и страсте́й бе́здну изсуши́.
Вели́чествие от ве́ка, и Боже́ственную сла́ву, Ты́ Еди́на я́ве обрела́ еси́ на земли́, Не́бо я́вльшися второ́е: Ты́ у́бо упраздни́ велере́чивыя враги́ моя́ бе́сы.
Сла́ва: Боже́ственный окри́не милосе́рдия и бла́гости, источи́ ми оби́льно бога́тство Твои́х щедро́т, и скве́рну прегреше́ний мои́х омыва́ющи, плотско́е угаси́ разжже́ние.
И ны́не: Да́нное ми́ от Бо́га бога́тство духо́вное пре́жде, жи́в блу́дно всегда́, сластьми́ изжди́х теле́сными: но я́ко блу́днаго, Твои́ми моли́твами, Де́во, оправди́.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Расто́ргни прегреше́ний мои́х плени́цу, и теле́сная стремле́ния утиши́, лука́вствия же умышле́ний посецы́, и очи́сти от та́йных помышле́ний ско́ро раба́ Твоего́, Богоро́дице, все́х Предста́тельнице ве́рных и заступле́ние.
Гора́ Бо́жия явле́на, и несеко́ма, и ту́чна, Пречи́стая, часта́ и осене́нная, покры́й мя́ се́нию Твои́х моли́тв, и от се́ти лове́ц изба́ви, и сохрани́ от стре́л бесо́вских, и скве́рных помышле́ний.
Сла́ва: Стра́х Боже́ственный прия́ти ми́, Влады́чице, и ду́х умиле́ния во утро́бе мое́й, и роди́ти житие́ доброде́тельно, и стра́шна лука́вым бесо́м, Пречи́стая, сотвори́, и Боже́ственныя сла́вы а́нгельских ли́к собесе́дника.
И ны́не: Отве́рзи ми́ две́ри жи́зненныя вско́ре, врата́ упова́ния моего́, и наста́ви, Пречи́стая, к жи́зни неконча́емей, и Ца́рствия Небе́снаго покажи́ мя раба́ Твоего́ насле́дника, и Боже́ственныя сла́вы святы́х соприча́стника.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть, Ты́ же, Де́во Богоро́дице, прозябе́нием чревоноше́ния ми́рови благослове́ние процвела́ еси́: те́м Тя́ вси́ велича́ем.
Воззри́ моли́твами Твои́ми, Чи́стая, на раба́ Твоего́, и вско́ре предвари́, и оскорбля́ющих и озлобля́ющих вра́г неви́димых изба́ви мя́: спаси́ от бе́д и скорбе́й, и многообра́зных обстоя́ний.
Всего́ мя я́звами грехо́вными су́ща уя́звлена и осужде́на, исцели́, Де́во, и изба́ви лука́вых помышле́ний, Я́же Сло́во Всеси́льное ро́ждшая, Блага́го же и Человеколю́бца.
Сла́ва: Па́дшаго ра́ди пре́жде Ада́ма в сме́рть, сме́рти причасти́ся, И́же живото́м и сме́ртию облада́яй Тво́й Сы́н, Преблага́я: те́мже мя́ страсте́й и паде́ния Твои́ми мольба́ми воздви́гни.
И ны́не: Спаси́, Богоро́дице, к Тебе́ прибега́ющих, от бе́д и паде́жа, греха́ и бу́ри, и теле́сных страсте́й, и волне́ния, и жития́ ну́ждных печа́лей, и зло́бы лука́вствия.
Та́же, Досто́йно е́сть: И покло́н до земли́. Трисвято́е По О́тче на́ш: тропари́, и про́чее обы́чное, и отпу́ст.
Четверг 
В четверто́к у́тра 
по 1-м стихосло́вии седа́льны апо́стольския, гла́с 4:
Апо́столов первопресто́льницы, и вселе́нныя учи́телие, Влады́ку все́х моли́те, ми́р вселе́нней дарова́ти, и душа́м на́шым ве́лию ми́лость.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Свети́ла в конце́х ученики́ Твоя́, Христе́, яви́л еси́, сия́ющыя душа́м су́щым во тьме́, ра́зум Тво́й, Влады́ко: и ле́сть и́дольскую те́х ра́ди омрачи́в, уче́ньми благоче́стия просвети́л еси́ ми́р. Те́х мольба́ми спаси́ ду́шы на́шя.
Сла́ва, и ны́не, Богоро́дичен: Ско́ро приими́, Влады́чице, моли́твы на́шя, и сия́ принеси́ Сы́ну Твоему́ и Бо́гу, Госпоже́ Всепречи́стая: разруши́ обстоя́ния, к Тебе́ притека́ющих: разсы́пли приседа́ния и де́рзости, Де́во, ны́не вооружа́ющихся на рабы́ Твоя́.
По 2-м стихосло́вии седа́льны апо́стольския, гла́с 4:
Подо́бен: Ско́ро предвари́:
Во всю́ зе́млю протече́ веща́ние ва́ше, и преле́стную объюроди́ му́дрость нему́друю, апо́столи сла́внии, привлече́ челове́ки из глубины́ пре́лести, показа́ же все́м спасе́ния стезю́, те́мже ны́не досто́йно ва́с ублажа́ем.
Сти́х: Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь.
Ве́ры пропове́дники ученики́ Твоя́, Спа́се, ми́рови показа́л еси́, наставля́я те́ми язы́ки к ра́зуму Твоему́: заря́ми бо сло́ва просвети́ша вся́, тьму́ неразу́мия прогна́вше ве́рою. Те́х моли́твами спаси́ ду́шы на́шя.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Му́ченицы Твои́, Го́споди, во страда́ниих свои́х венцы́ прия́ша нетле́нныя от Тебе́ Бо́га на́шего: иму́ще бо кре́пость Твою́, мучи́телей низложи́ша, сокруши́ша и де́монов немощны́я де́рзости. Те́х моли́твами спаси́ ду́шы на́шя.
Сла́ва, и ны́не, Богоро́дичен: Услы́ши, Влады́чице, от боле́зненныя души́ вопию́щаго раба́ Твоего́, и мно́гих мои́х зо́л пода́ждь ми́ оставле́ние, Тебе́ бо и́мам предста́тельницу в де́нь и но́щь: изба́ви, Богоро́дице, от огня́ гее́нскаго, и поста́ви мя́ одесну́ю Сы́на Твоего́ и Бо́га.
По 3-м стихосло́вии седа́льны, гла́с 4:
Подо́бен: Ско́ро предвари́:
Лучы́ я́ко со́лнце пра́вды, ва́с Христо́с испусти́, просвети́ти всю́ зе́млю апо́столи сла́внии: Боже́ственными ва́шими моли́твами, озаря́ете Боже́ственным све́том невече́рним все́х, и просвеща́ете ве́рою соверша́ющих святу́ю ва́шу па́мять.
Ско́ро предвари́, о́тче Нико́лае, и спаси́ рабы́ твоя́ от находя́щих на́м бе́д и скорбе́й, и́маши бо к Созда́телю и Бо́гу дерзнове́ние. Прииди́ у́бо вско́ре ко ве́рою тя́ призыва́ющым, твое́ ны́не предста́тельство и покро́в да́руя.
Сла́ва, и ны́не, Богоро́дичен: Я́ко все́х еси́ творе́ний вы́шшая, воспева́ти Тя́ досто́йно недоумева́юще, Богоро́дице, ту́не, мо́лим Тя́, поми́луй на́с.
Кано́н святы́м сла́вным и всехва́льным апо́столом. Творе́ние ки́р Феофа́на. Гла́с 4.
ПЕ́СНЬ 1
Ирмо́с: Мо́ря чермну́ю пучи́ну невла́жными стопа́ми дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Боже́ственнии Уте́шителя орга́ни, возглаша́ющии Сего́ Боже́ственными всегда́ дохнове́ньми, воспе́ша пе́снь на́м, я́ко вои́стинну спаси́тельную, благосла́внии Христо́вы апо́столи. [Два́жды.]
На одре́ ле́ности слежя́, и в сме́рти грехо́вней неду́гом душе́вным лю́те иста́ем, посеще́ния мя́, сла́внии Христо́вы самови́дцы, сподо́бите.
И́же сло́вом безслове́сие разреши́вше язы́ков апо́столи, от безслове́сных дея́ний лю́те омраче́ное се́рдце мое́, Уте́шителя благода́тию, просвети́те, апо́столи.
Богоро́дичен: Де́ва по рождестве́ нетле́нна пребыла́ еси́, на́с ра́ди я́вльшагося на земли́, па́че сло́ва ро́ждшая: Его́же приле́жно моли́ просвети́ти ду́шы на́шя.
Други́й кано́н свято́му Никола́ю, [его́же краестро́чие: Четве́ртое сие́ на Никола́а плеска́ние. Творе́ние Ио́сифово.] Гла́с то́йже.
ПЕ́СНЬ 1
Ирмо́с: Триста́ты кре́пкия, Рожде́йся от Де́вы, безстра́стия во глубине́, души́ трича́стное потопи́, молю́ся: да Тебе́ я́ко в тимпа́не, во умерщвле́нии телесе́, побе́дное воспою́ пе́ние.
Безпеча́льную жи́знь насле́довав блаже́нне, и ра́дости духо́вныя исполня́емь при́сно, вся́ку печа́ль отжени́, молю́ся, от души́ моея́: я́ко да ра́дуяся сла́влю тя́, свяще́ннейший о́тче Нико́лае.
Поста́влен бы́л еси́ доброде́телей высо́ких на све́щнице, я́коже свети́льник просвеща́еши сердца́ ве́рных, святи́телю Нико́лае. Те́мже ве́рою молю́ тя́: светоно́сными моли́твами твои́ми, души́ моея́ тьму́ отжени́.
Жития́ тле́ннаго ны́не пучи́ною, о́тче, искуше́ний разли́чных наполня́ем, прему́дре, к тебе́ прибега́я вопию́: да обря́щу тя́ ко́рмчия, в тишину́ прелага́юща бу́рю, Боже́ственными моли́твами твои́ми.
Богоро́дичен: Неусыпа́ющую, Чи́стая, иму́щи моли́тву, успи́ на́шя стра́сти душе́вныя, свяще́нными хода́тайствы Твои́ми, Боже́ственную и спаси́тельную даю́щи бо́дрость, к Бо́жиих хоте́ний исполне́нию.
ПЕ́СНЬ 3
Ирмо́с: Весели́тся о Тебе́ Це́рковь Твоя́, Христе́, зову́щи: Ты́ моя́ кре́пость, Го́споди, и прибе́жище и утвержде́ние.
Гра́д Тво́й, Бо́же, слове́сных ре́к Твои́х тече́ния ученик, Влады́ко, свяще́нно возвеселя́ют. [Два́жды.]
Гра́ждане небе́снии, сослуже́бницы мы́сленным чино́м, всесла́внии апо́столи, вся́кия на́с ско́рби изба́вите.
Утверди́вый Христе́ слове́сная Твоя́ небеса́: утверди́ мя те́х моли́твами, на ка́мени Твои́х хоте́ний, я́ко благоутро́бен.
Богоро́дичен: Я́ко Ма́ти Тя́ мо́лит с ли́ком ученик, Го́споди, я́же Тебе́ чи́сто роди́вшая: да́руй на́м ми́лости Твоя́.
И́н Ирмо́с: Не му́дростию, и си́лою, и бога́тством хва́лимся, но Тобо́ю О́тчею Ипоста́сною му́дростию, Христе́: не́сть бо свя́т, па́че Тебе́, Человеколю́бче.
Ору́жие яви́лся еси́, бори́тельныя враги́ закала́я, и́хже искуше́ния соблюди́ на́с невре́дных, Нико́лае, содева́ющих Боже́ственное хоте́ние.
Сокруше́ние моея́ души́, святи́телю, уврачу́й, сокруши́вый вра́жия ко́зни и ловле́ния: да я́ко предста́теля моего́ ве́рою почита́ю тя́.
Разори́вый Артеми́ды безду́шная ка́пища, ума́ моего́ страстна́я мечта́ния потреби́ Боже́ственными хода́тайствы твои́ми, о́тче Нико́лае.
Богоро́дичен: Тя́ предста́тельницу, Пречи́стая Де́во, стяжа́хом, претвори́ на́шу печа́ль на ра́дость, и ско́рби изба́ви ражда́ющия сме́рть.
ПЕ́СНЬ 4
Ирмо́с: Вознесе́на Тя́ ви́девши Це́рковь на Кресте́, Со́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Наве́л еси́ на мо́ре ко́ни Твоя́ избра́нныя, Человеколю́бче, злове́рия во́ды возмуща́ющыя, и все́м ра́зум Тво́й и́стинный возвеща́ющыя. [Два́жды.]
Зве́зды просвети́вше благоче́стием мы́сленную тве́рдь церко́вную, сла́внии апо́столи, от но́щи неве́дения, и прегреше́ний изба́вите мя́.
Я́вльшеся я́коже стре́лы изъощре́ни апо́столи, вра́жия разжже́ныя стре́лы зло́бы моея́ ны́не угаси́те, и помышле́ние мое́ утверди́те.
Богоро́дичен: Ду́шу мою́ огорче́ную я́дом, сопроти́внаго угрызе́нием, де́йственным врачева́нием исцели́, моли́твами, Христе́, Ро́ждшия Тя́ и свяще́нных апо́стол Твои́х.
И́н Ирмо́с: Седя́й в сла́ве на престо́ле Божества́, во о́блаце ле́гце прии́де Иису́с Пребоже́ственный, нетле́нною дла́нию, и спа́се зову́щыя: сла́ва, Христе́, си́ле Твое́й.
Пресла́вное житие́ твое́ везде́ тя́ пресла́вна показа́, чудесы́ Боже́ственными, и просвеща́емаго, святи́телем украше́ние, все́м похвалу́, чту́щым тя́, Нико́лае, ра́достными пе́сньми.
На высо́це престо́ле блаже́нне, Бо́га похвали́л еси́, смиреному́дрия Боже́ственными облиста́я светлостьми́, и́хже бо прича́стии бы́ти на́с сотвори́, благоприя́тными твои́ми мольба́ми, о́тче му́дре.
Непра́ведно ведо́мыя на сме́рть изба́вил еси́, ре́вностию Боже́ственною о́тче, священноле́пне распала́ем. Те́мже вопие́м ти́: та́кожде изми́ на́с от напа́стей, умерщвля́ющих лю́те се́рдце мое́.
Небеса́ обходя́, Нико́лае, ра́достно, неви́димо, о́тче, все́м призыва́ющым тя́ предста́ни, облегчава́яй неду́ги ду́ш на́ших, и утеше́ние боголе́пно подая́.
Богоро́дичен: Во́инства а́нгельская ужаса́ются, Пречи́стая, воспева́юще вели́чество Боже́ственнаго рождества́ Твоего́: с ни́миже моли́, Де́во, все́м спасти́ся, ве́рою чи́стою Тебе́ блажа́щым.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т святы́й, обраща́яй из мра́чна неве́дения, ве́рою воспева́ющыя Тя́.
Ло́зы живо́тныя процвета́юще гро́здие, напои́ша все́х вина́ мы́сленнаго весе́лия, сла́внии апо́столи. [Два́жды.]
К све́ту за́поведей Бо́жиих наста́вите, апо́столи, и́же во тьме́ душе́внаго уны́ния безу́мно пребыва́ющыя.
Изба́вите на́с душе́вных прегреше́ний, и Суда́ бу́дущаго, и тли́ и бе́д, апо́столи блаже́ннии.
Богоро́дичен: Спаси́ мя, Бо́же, я́ко Человеколю́бец, спаси́ мя мольба́ми неизрече́нно Тебе́ роди́вшия, и все́х Боже́ственных апо́стол Твои́х.
И́н Ирмо́с: Нечести́вии не у́зрят сла́вы Твоея́, Христе́, но мы́ Тя́, Единоро́дне, Оте́ческия сла́вы сия́ние Божества́, от но́щи у́тренююще, воспева́ем Тя́, Человеколю́бче.
Заше́л еси́ я́коже со́лнце, уме́рый о́тче му́дре, и возсия́л еси́ у Христа́, светоно́сными сия́ньми чуде́с твои́х, озаря́я всю́ подсо́лнечную, Нико́лае.
Свяще́нне Нико́лае, услы́ши на́с во дни́ наведе́ния искуше́ний и скорбе́й, вся́кую тесноту́ отгоня́я благода́тию в тебе́ живу́щаго Ду́ха.
Сокруше́нную страстьми́ жите́йскими ду́шу мою́ имы́й, на по́мощь тя́ призыва́ю, свяще́нне Нико́лае, потщи́ся, и да́ждь ми́ соверше́нное исцеле́ние, умоля́я Преблага́го.
Богоро́дичен: У́мныма очи́ма, Де́во, зря́ Тя Иса́иа, вопие́т: се́ хо́щет роди́тися от Де́вы Богоотрокови́цы Иису́с Госпо́дь, в челове́ков па́ки возрожде́ние.
ПЕ́СНЬ 6
Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею Кро́вию.
Па́стыря до́браго богоизбра́нная овча́та, разсе́янная по ми́ру, волко́в вся́ко зве́рство во о́вчую кро́тость, ве́рою преложи́ша. [Два́жды.]
Боже́ственнаго рая́ древеса́ добропло́дная, преокая́нныя души́ моея́ все́ непло́дство во благопло́дие доброде́тельнаго нра́ва преведи́те, апо́столи.
Уя́звен бы́х сласте́й ору́жием и умро́х: и́же от Христа́ прие́мше сла́внии благода́ть воскреша́ти ме́ртвыя, умерщвле́нную окая́нную мою́ ду́шу оживи́те.
Богоро́дичен: Уста́ви души́ моея́ свире́пую бу́рю, Бо́же все́х ще́дрый, мольба́ми ро́ждшия Тя́ Богоро́дицы, апо́стол же и му́ченик Твои́х.
И́н Ирмо́с: Приидо́х во глубины́ морски́я, и потопи́ла мя́ е́сть бу́ря мно́гих грехо́в: но я́ко Бо́г из глубины́ возведи́ живо́т мо́й, Многоми́лостиве.
Укрепи́лся еси́ кре́постию Спа́совою, возмоги́й, Богому́дре, неви́димаго врага́ погуби́ти: его́же лю́таго вре́да на́с изба́ви мольба́ми твои́ми, о́тче Нико́лае.
Муче́ния же в гее́нне, от лука́вых челове́к стуже́ния вре́днейшаго, изба́ви на́с свяще́нными моли́твами твои́ми, пресла́вне Нико́лае.
И́же дре́вле умре́ти непра́ведно иму́щии воево́ды, изба́вишася твои́ми предста́тельствы: я́коже те́х, и на́с исхити́ вся́каго вре́да, досточу́дне.
Богоро́дичен: Лю́дие твои́ и гра́д мо́лит тя́, Ма́ти Бо́жия: изми́ на́с вся́кия ну́жды, и та́мошнаго, Всесвята́я Влады́чице, ве́чнаго осужде́ния.
ПЕ́СНЬ 7
Ирмо́с: В пещи́ Авраа́мстии о́троцы перси́дстей, любо́вию благоче́стия па́че, не́жели пла́менем опаля́еми, взыва́ху: благослове́н еси́ в хра́ме сла́вы Твоея́, Го́споди.
Кре́постию всесвяты́я про́поведи, неле́стнии апо́столи Христо́вы, пре́лести зи́му разруши́сте, и просвети́сте богоразу́мием ве́рных мудрова́ние. [Два́жды.]
Ми́ро благоуха́нное источа́юще всегда́ Боже́ственнии ученицы́, ми́ра у́мнаго благово́ния притека́ющих к ва́м испо́лните, и злосмра́дныя стра́сти отжени́те.
Растле́вшаго мя́ плотски́ми безме́стии, Сло́ва нетле́ннаго сла́внии ученицы́, спаси́те мя́ пою́ща: благослове́н еси́ в хра́ме сла́вы Твоея́, Го́споди.
Богоро́дичен: Ли́к а́нгельский, ли́к му́ченик и апо́стол Твои́х, Сло́ве, мо́лят всегда́, мно́гое благоутро́бия Твоего́, Человеколю́бче: все́х уще́дри Богоро́дицею, я́ко благоутро́бен.
И́н Ирмо́с: Ю́ноши три́ в Вавило́не веле́ние мучи́телево на бу́йство прело́жше, посреде́ пла́мене вопия́ху: благослове́н еси́ Го́споди Бо́же оте́ц на́ших.
Свя́те Нико́лае, во святы́х еди́наго все́х Творца́ почива́ющаго, моли́ освяти́ти на́с, и низпосла́ти бога́тыя на ны́ ми́лости Своя́.
Преподо́бен, пра́в и кро́ток, ти́х и смире́н бы́в сла́вне, к высоте́ пресла́вней свяще́нства взя́лся еси́, чудеса́ соверша́я и зна́мения.
Зако́ны Боже́ственныя соблю́д преподо́бне, яви́лся еси́ Бо́жий хра́м чисте́йший. Те́мже ти́ вопие́м, всеблаже́нне: от вся́каго пребеззако́ния изба́ви рабы́ твоя́.
Богоро́дичен: Успи́ воста́ния страсте́й моея́ души́, бо́дренною моли́твою Твое́ю да́ждь ми́ бо́дрость, Отрокови́це, уны́ния дрема́ние дале́че отгоня́ющи.
ПЕ́СНЬ 8
Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Уста́ огнедохнове́нная Христо́ва, и́же бездве́рная уста́ загради́вше, и спаси́тельное пропове́дание повсю́ду разсе́явше, от у́ст во́лка мы́сленнаго изба́висте вопию́щыя: вся́ дела́ Го́спода по́йте, и превозноси́те Его́ во вся́ ве́ки. [Два́жды.]
Воструби́те о́крест моея́ умерщвле́нныя души́ благогла́снии трубы́ Христо́вы, апо́столи сла́внии, и от гро́ба отча́яния и уны́ния лю́таго сию́ воздви́гните, во е́же пе́ти: вся́ дела́ Го́спода по́йте, и превозноси́те Его́ во вся́ ве́ки.
Мене́ зако́ны Твоя́, Христе́, попра́вшаго ума́ развраще́нием, мене́, Влады́ко, блу́днаго, во глубины́ попо́лзшася, и обы́чаю лука́вому при́сно рабо́тающа не пре́зри, ученико́в Твои́х мольба́ми.
Богоро́дичен: Мари́е Госпоже́ вся́ческих, облада́ема мя́ от зми́я, и согреша́юща всегда́ свободи́ моли́твами Твои́ми, и порабо́ти Христу́ в житии́ чи́сте воспева́ти: вся́ дела́ Го́спода по́йте, и превозноси́те во вся́ ве́ки.
И́н Ирмо́с: Изба́вителю все́х Всеси́льне, посреде́ пла́мене благоче́ствовавшыя, снизше́д ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Вети́йствуя Боже́ственная Нико́лае, беззако́ннующих незатворе́ная уста́ я́вственно загради́л еси́, и от А́риева губи́тельства мно́гия изба́вил еси́, правосла́вно пою́щыя: Го́спода по́йте, и превозноси́те Его́ во вся́ ве́ки.
И́же побе́ды тезоимени́т свя́те, победи́телей на́с покажи́, моли́твами твои́ми, страсте́м ражда́ющым сме́рть, и пребеззако́нных челове́к язы́ка льсти́ва, ве́рно при́сно моля́щихся ти́.
По́мощь твою́ спаси́тельную низпосла́ти на́м, умоле́н бу́ди, чудотво́рче Нико́лае, в де́нь ну́жды, внегда́ тя́ ве́рою прося́ще мо́лим.
Тро́ичен: Правосла́вно ве́рнии поклони́мся Святе́й Тро́ице, сла́вяще Отца́, и Сы́на, и Всесвята́го Ду́ха, вопию́ще: благослови́те, по́йте Го́спода, и превозноси́те Его́ во вся́ ве́ки.
Богоро́дичен: Ми́лости Твоея́ мя сподо́би, ми́лостивейшаго Сло́ва ро́ждши, Благослове́нная Всечи́стая: в ча́с су́дный предста́ни, и изба́ви та́мошняго мя́, Чи́стая, осужде́ния.
ПЕ́СНЬ 9
Ирмо́с: Ка́мень нерукосе́чный от несеко́мыя горы́ Тебе́, Де́во, краеуго́льный отсече́ся, Христо́с, совокупи́вый разстоя́щаяся естества́. те́м веселя́щеся, Тя́, Богоро́дице, велича́ем.
Ка́мение избра́нное, положе́ннаго во главу́ у́гла ка́мене, созда́сте все́х ве́рных сердца́, ка́менем ве́ры вра́жия созда́ния, апо́столи, разве́ргше. [Два́жды.]
Реши́ти и вяза́ти от Христа́ прие́мше вла́сть, разреши́те зо́л мои́х соу́з, и к любви́ Бо́жией привяжи́те, и Ца́рствия прича́стника Боже́ственнаго соде́лайте, апо́столи.
Боже́ственнии Влады́ки о́блацы, изсо́хшее мое́ се́рдце вся́ким лука́вым дея́нием Боже́ственными ту́чами ны́не напо́йте, и плодоно́сно покажи́те, апо́столи богоблаже́ннии.
Богоро́дичен: Со святы́ми А́нгелы, с Боже́ственными апо́столы, со сла́вными му́ченики, Твоего́ моли́ Сы́на и Бо́га, Богороди́тельнице Пречи́стая, от бе́д изба́вити ду́шы на́шя.
И́н Ирмо́с: Е́ва у́бо неду́гом преслуша́ния кля́тву всели́ла е́сть: Ты́ же, Де́во Богоро́дице, прозябе́нием чревоноше́ния, ми́рови благослове́ние процвела́ еси́. Те́м Тя́ вси́ велича́ем.
Исцеле́ния при́сно соверша́я гро́б тво́й, благоуха́ния ми́ра преподо́бне, источа́ет ве́рою и любо́вию приступа́ющым, Нико́лае, погреба́яй неду́гов нахо́ды. Те́мже тя́ вси́ ублажа́ем.
Я́ко со́лнце всю́ озаря́еши, Нико́лае богоблаже́нне, подсо́лнечную, Боже́ственных чуде́с сия́ньми тьму́ лю́тых обстоя́ний отгоня́я, свяще́нными хода́тайствы твои́ми, архиере́ев удобре́ние.
Обы́чно уще́дри ны́, Нико́лае, жите́йскими обстоя́ньми, и бесо́вскими пре́лестьми, лука́вых же челове́к искуше́ньми, лю́те обурева́емыя всегда́: я́ко да тя́ вси́ ублажа́ем.
Де́нь и ча́с стра́шный помина́й, о душе́ моя́! Егда́ тя хо́щет привести́ на су́д Влады́ка, и суди́ти твоя́ дела́ та́йная, и возопи́й Ему́: Спа́се, спаси́ мя Никола́а мольба́ми.
Богоро́дичен: Гла́с Тебе́ Боже́ственнаго Гаврии́ла прино́сим ра́достно, и взыва́ем: ра́дуйся Раю́, я́же дре́во живо́тное посреде́ иму́щая всегда́, пресла́вная Сло́ва Пала́то, ра́дуйся, Де́во Всенепоро́чная.
На стихо́вне стихи́ры апо́столом, гла́с 4:
Апо́стольский ли́к Ду́хом Святы́м просвети́л еси́, Христе́: и на́шу скве́рну грехо́вную, те́х ра́ди омы́й, Бо́же, и поми́луй на́с.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́ и на дела́ Твоя́, и наста́ви сы́ны и́х.
Некни́жныя ученики́, Ду́х Тво́й Святы́й каза́тели яви́, Христе́ Бо́же: и многовеща́нным сли́чием язы́ков пре́лесть упраздни́, я́ко Всеси́лен.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Честна́ сме́рть святы́х Твои́х, Го́споди: меча́ми бо и огне́м, и сту́дению сокруша́еми, излия́ша кро́вь свою́, наде́жду иму́ще на Тя́, восприя́ти трудо́в мзду́: претерпе́ша, и прия́ша от Тебе́, Спа́се, ве́лию ми́лость.
Сла́ва, и ны́не, Богоро́дичен: Тя́ сте́ну стяжа́хом, Богоро́дице Пречи́стая, и благоути́шное приста́нище, и утвержде́ние. Те́мже молю́ся, и́же в житии́ обурева́ем, окорми́, и спаси́ мя.
В четверто́к блаже́нны, гла́с 4: 
Дре́вом Ада́м рая́ бы́сть изселе́н, Дре́вом же кре́стным разбо́йник в ра́й всели́ся: о́в у́бо вку́ш, за́поведь отве́рже Сотво́ршаго: о́в же сраспина́ем, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Па́стыря и А́гнца слове́сная су́ще воспита́ния, посреде́ волко́в от Него́ я́ко а́гнцы му́дрии по́слани бы́сте, Боже́ственным пропове́данием, те́х претворя́юще свире́пство на кро́тость, ве́рою зову́ще неукло́нным по́мыслом: помяни́ на́с, Спа́се, во Ца́рствии Твое́м.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Проше́дше земна́я исполне́ния апо́столи госпо́дни, я́ко зве́зды све́тлыя, помраче́нныя пре́лести разори́сте, и све́т спаси́тельный прельще́ным облиста́сте. Те́мже блажи́м ва́с, Христо́вы пропове́дницы, прося́ще: моли́теся о на́с всегда́ ко Го́споду.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Му́ченичен: Умерщвля́еми му́дрии, и огне́м веще́ственным опаля́еми, попали́сте го́рькаго многобо́жия вещество́, блаже́ннии, и ны́не источа́ете исцеле́ний струи́ приходя́щым к ва́м с ве́рою, те́пле взыва́ющым, и вопию́щым Христу́: помяни́ на́с во Ца́рствии Твое́м.
Сла́ва: Тро́ичен: Непреткнове́нным по́мыслом, мы́слию трезвя́щеся рце́м, в вы́шних со отце́м седя́щему вку́пе и ду́хом: Тро́ице неразде́льная, я́же вся́ сло́вом пре́жде соста́вльшая, и все́х просвеща́ющая, ве́рою Тебе́ зову́щих, помяни́ на́с во Ца́рствии Твое́м.
И ны́не, Богоро́дичен: Апо́столов ра́досте, и страстоте́рпец вене́ц неувяда́емый вои́стинну еси́ Богороди́тельнице, всенепоро́чная Отрокови́це, с ни́миже испроси́ на́м, Влады́чице, прегреше́ний избавле́ние, и жития́ исправле́ние, ве́рою прося́щым Тя́, и вопию́щым Ти́: ра́дуйся, всеи́стинне благи́х сокро́вище.
В четверто́к ве́чера 
на Го́споди, воззва́х, стихи́ры кре́стны. Гла́с 4.
Подо́бен: Да́л еси́ зна́мение:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Егда́ тя распина́ема тва́рь вся́ ви́де, изменя́шеся и трепета́ше: земля́ же трясу́щися вся́ колеба́шеся, Долготерпели́ве Сло́ве, и заве́са церко́вная стра́хом раздира́шеся, досажда́ему Тебе́, и ка́мение распада́шеся от стра́ха, и со́лнце лучы́ скры́, Творца́ своего́ ве́дущи Тя́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ка́ко беззако́ннейший собо́р дерзну́ осуди́ти Тя́, Судию́ Безсме́ртнаго, зако́н да́вшаго в пусты́ни дре́вле Моисе́ю Богови́дцу? Ка́ко жи́знь вся́ческих на дре́ве зря́ще уме́ршую, ника́коже убоя́шася, ниже́ во уме́ помышля́ху, я́ко Ты́ еди́н Госпо́дь и Влады́ка тва́ри.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Растерза́ется рукописа́ние, е́же от ве́ка Ада́ма пра́отца, прободе́нием Твои́х ре́бр, Многоми́лостиве, и отринове́ное естество́ челове́ческое кропле́нием кро́ве Твоея́ освяти́ся, зову́щее: сла́ва благоутро́бию Твоему́, сла́ва Боже́ственному распя́тию Твоему́, Иису́се всеси́льне, Спа́се ду́ш на́ших.
Та́же в мине́и стихи́ры свято́му, а́ще и́мать. А́ще ли не́сть мине́и:
И́ны стихи́ры пресвяте́й Богоро́дице. Гла́с 4.
Подо́бен: Я́ко до́бля:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
На Кресте́ я́ко узре́ Тя пригвожде́на, Го́споди, А́гница и Ма́ти Твоя́ дивля́шеся, и что́ виде́ние сие́, взыва́ше, Сы́не вожделе́нне, сия́ ли Ти́ непокори́вый собо́р воздаде́ беззако́нный, и́же мно́гих Твои́х чуде́с наслади́выйся: но сла́ва неизрече́нному схожде́нию Твоему́, Влады́ко.
Сти́х: Хвали́те Го́спода вси́ язы́цы, похвали́те Его́ вси́ лю́дие.
И па́ки глаго́лем ту́южде стихи́ру.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
А́гнца и Па́стыря Тя́, я́ко ви́де на Дре́ве А́гница ро́ждшая, рыда́ше ма́терски, Тебе́ веща́ше: Сы́не Любе́знейший, ка́ко на Дре́ве Кре́стнем пове́шен еси́, Долготерпели́ве? ка́ко ру́це и но́зе Твои́, Сло́ве, пригвозди́шася от беззако́нных? и Кро́вь Твою́ излия́л еси́, Влады́ко.
Сла́ва, и ны́не, КрестоБогоро́дичен: Я́ко узре́ Тя́, Го́споди, Де́ва и Ма́ти Твоя́ на Кресте́ пове́шена, дивля́шеся и взира́ющи глаго́лаше: что́ Ти возда́ша, и́же мно́гих Твои́х даро́в насла́ждшиися, Влады́ко? но молю́ся, не оста́ви Мене́ еди́ну в ми́ре: но потщи́ся воскресну́ти, совозставля́я пра́отца.
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры кре́стны, гла́с 4:
Ору́жие непобеди́мое, Христе́, Кре́ст Тво́й на́м да́л еси́, и си́м побежда́ем прило́ги чужда́го.
Сти́х: К тебе́ возведо́х о́чи мои́, Живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Всегда́ иму́ще, Христе́, Кре́ст Тво́й на по́мощь, се́ти вра́жия удо́бне попира́ем.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Прославля́яйся в па́мятех святы́х Твои́х, Христе́ Бо́же, и от ни́х умоле́н быва́я, низпосли́ на́м ве́лию ми́лость.
Сла́ва, и ны́не, КрестоБогоро́дичен: Подо́бен: Зва́нный свы́ше:
Не рыда́й Мене́, Ма́ти, зря́щи на Дре́ве ви́сяща Твоего́ Сы́на и Бо́га, на вода́х пове́сившаго зе́млю неодержи́мо, и всю́ тва́рь созда́вшаго: и́бо воста́ну и просла́влюся, и а́дова ца́рствия сокрушу́ кре́постию, и потреблю́ его́ всю́ си́лу, и у́зники изба́влю от злоде́йства его́, я́ко Милосе́рд: и Отцу́ Моему́ приведу́, я́ко Человеколю́бец.
Та́же: Ны́не отпуща́еши: И Трисвято́е. По О́тче на́ш: тропа́рь, и отпу́ст.
В четверто́к на повече́рии 
кано́н пресвяте́й Богоро́дице. Гла́с 4.
ПЕ́СНЬ 1
Ирмо́с: Отве́рзу уста́ моя́, и напо́лнятся Ду́ха, и сло́во отры́гну Цари́це Ма́тери, и явлю́ся све́тло торжеству́я, и воспою́ ра́дуяся Тоя́ чудеса́.
Ты́ Еди́на заступле́ние, прибе́жище и храни́тельница рабо́в Твои́х еси́, Богороди́тельнице Чи́стая. Сего́ ра́ди припа́даю Ти́ и зову́: спаси́ мя окая́ннаго, я́ко ми́лостива.
Дея́ния скве́рная со́весть мою́ ра́нят, пред лице́м нося́щую си́х обличе́ние: ускори́, Влады́чице, и по́мощь бу́ди ми́, и пре́жде кончи́ны изба́ви, и спаси́ мя.
Сла́ва: Освяти́, Влады́чице, оскверне́нное се́рдце мое́, Я́же Пресвято́е Сло́во ро́ждшая, и су́щая все́х святе́йшая вы́шних си́л, Еди́на Всепе́тая.
И ны́не: На Тя́ наде́жду моего́ спасе́ния возложи́х, и к Тебе́ благоутро́бней ве́рою прибего́х: не пре́зри мене́, Наде́ждо ненаде́жных, ниже́ яви́ мя обра́дование бесо́м.
ПЕ́СНЬ 3
Ирмо́с: Твоя́ песносло́вцы, Богоро́дице, живы́й и незави́стный исто́чниче, ли́к себе́ совоку́пльшыя духо́вно утверди́, в Боже́ственней Твое́й сла́ве, венце́в сла́вы сподо́би.
Ро́су Твоего́ благоутро́бия пода́ждь ми́, Пренепоро́чная Чи́стая, грехо́вным зно́ем та́ющему, и печа́ль Сама́ устужа́ющи ми́, и ра́дость Боже́ственную подаю́щи.
Ума́ моего́ тьму́ разруши́, Богоро́дице, све́том и́же в Тебе́, я́ко Блага́я, и молю́ся, покая́ния мя́ о́бразы утверди́ти, я́ко ще́дра и многоми́лостива, да спаса́ем ублажа́ю Тя́.
Сла́ва: Кропле́нием ми́лости Твоея́, Де́во Богора́дованная, у́глие погаси́ мои́х страсте́й, и уга́сший свети́льник се́рдца моего́ возжзи́, златы́й све́щниче, Всенепоро́чная.
И ны́не: Потопля́ет мя́ волна́ грехо́вная, и бу́ря безме́стных помышле́ний: но умилосе́рдися, Всенепоро́чная, и ру́ку ми́ по́мощи я́ко ми́лостива простри́, да спаса́ем ублажа́ю Тя́.
ПЕ́СНЬ 4
Ирмо́с: Неизсле́дный Бо́жий сове́т, е́же от Де́вы воплоще́ния, Тебе́ Вы́шняго, проро́к Авваку́м усмотря́я зовя́ше: сла́ва си́ле Твое́й, Го́споди.
Я́же Всепречу́дная Ма́ти Бо́жия, возсия́й ми́ покая́ния зари́, и разреши́ мра́к окая́нныя моея́ души́, и отжени́, Де́во, лука́вая помышле́ния се́рдца моего́.
Тя́ очисти́лище все́х челове́ков ве́рою молю́, Благослове́нная, и прошу́: ми́лостива ми́ Судию́ Сы́на Твоего́ сотвори́, я́ко да хвала́ми прославля́ю Тя́.
Сла́ва: Смире́нное, Еди́на Чи́стая, и прокаже́нное се́рдце мое́, нечи́стыми страсте́й наведе́нии, я́ко вра́ч исцели́, и от руки́ бесо́вския исхити́.
И ны́не: Глаго́лом Богодохнове́нным пре́жде блаже́нный Авваку́м, го́ру Тя́ Чи́стую и присе́нную нарече́, Прише́дшаго от ю́га, и Тобо́ю воплоща́ема, Влады́чице, возвеща́я явле́ннейше.
ПЕ́СНЬ 5
Ирмо́с: Ужасо́шася вся́ческая о Боже́ственней сла́ве Твое́й: Ты́ бо неискусобра́чная Де́во, име́ла еси́ во утро́бе над все́ми Бо́га, и родила́ еси́ безле́тнаго Сы́на, все́м воспева́ющым Тя́ ми́р подава́ющая.
Умерщвле́н страстьми́ и помышле́нии, Всенепоро́чная, к щедро́там Твои́м прибега́ю, и к те́плому Твоему́ притека́ю, Влады́чице, покро́ву и по́мощи: Я́же Жи́знь Еди́на ро́ждшая, се́рдце мое́ оживи́.
Ору́жием снеде́на мя́ грехо́вным, исцели́ де́йственною Твое́ю лечьбо́ю, Я́же Спа́са ро́ждшая Го́спода, копие́м уя́звленнаго мене́ ра́ди, Пречи́стая, и уязви́вшаго се́рдце зми́ево.
Сла́ва: Ума́ моего́ уврачу́й сокруше́ния, Пренепоро́чная, и исцели́ стра́сти души́ моея́, и уны́ния тьму́ потреби́, я́ко да во хвале́нии Тя́ пою́ Присноблаже́нную, Богоро́дице Всепе́тая.
И ны́не: Гро́зд виногра́да, Его́же возрасти́ Де́во на Дре́ве ви́сяща ви́девши, вопия́ше: Ча́до, мсто́ ископа́еши, пия́нство отпуща́я враго́м всу́е распе́ншым Тя́, во все́м долготерпели́ваго.
ПЕ́СНЬ 6
Ирмо́с: Боже́ственное сие́ и всечестно́е соверша́юще пра́зднество, богому́дрии Богома́тере, прииди́те рука́ми воспле́щим, от Нея́ ро́ждшагося Бо́га сла́вим.
Я́же Еди́на все́м по́мощь, помози́ на́м бе́дствующым, и ру́ку пода́ждь, и к приста́нищу напра́ви спаси́тельному, Еди́на Богоблагода́тная.
Истяза́ния мя́, Пречи́стая, в ча́с стра́шный Ты́ исхити́, от бесо́в злы́я пре́лести, и суда́, и огня́, и тьмы́, и му́ки.
Сла́ва: Песносло́влю Тя́, Всепе́тая, сла́влю честна́я вели́чия Твоя́: Ты́ же нечи́стых мя́ страсте́й свободи́, и ве́чныя сла́вы сподо́би.
И ны́не: Пе́ти Тя́ до́лжни есмы́, но вои́стинну по достоя́нию не мо́жем: те́мже пое́м Тя́, молча́нием чту́ще несказа́нное, е́же на Тебе́ Де́во, соде́янное Та́инство.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 4:
На Кресте́ Тя возвы́шена, я́ко узре́ Пречи́стая Твоя́, Сло́ве Бо́жий, ма́терски рыда́ющи веща́ше: что́ но́вое и стра́нное сие́ чу́до, Сы́не Мо́й? Ка́ко Жи́знь все́х вкуша́еши сме́рти, оживи́ти ме́ртвыя хотя́, я́ко Милосе́рд?
ПЕ́СНЬ 7
Ирмо́с: Не послужи́ша тва́ри богому́дрии па́че Созда́вшаго, но о́гненное преще́ние му́жески попра́вше, ра́довахуся пою́ще: препе́тый отце́в Госпо́дь и Бо́г благослове́н еси́.
Непреме́ннаго ро́ждши Еди́на Богоблагода́тная, моли́ся, Чи́стая, десни́цею Его́ премени́ти мо́й у́м к лу́чшым, лю́те премене́нный бесо́вскими искуше́нии.
Цари́це Де́во, ро́ждшая Царя́ Христа́, уще́дри и спаси́ мя, страстьми́ преклоне́наго: ве́рою утверди́, и наста́ви мя́ ко спасе́ния стези́, ве́рных спасе́ние.
Сла́ва: Моли́твенница ми́ бу́ди, Пренепоро́чная, к Ро́ждшемуся из Тебе́: и оставле́ние лю́тых долго́в пода́ждь ми́, и Ца́рствия Бо́жия Боже́ственный вхо́д, и пи́щи восприя́тия, и све́та прича́стие.
И ны́не: Всенепоро́чная Мари́е, Де́во неискусобра́чная Чи́стая, безме́рная бла́гостию, Я́же Бо́га пло́тию ро́ждшая, Того́ моли́, вся́кия на́с изба́вити печа́ли и греха́.
ПЕ́СНЬ 8
Ирмо́с: О́троки благочести́выя в пещи́, Рождество́ Богоро́дичо спасло́ е́сть: тогда́ у́бо образу́емое, ны́не же де́йствуемое, вселе́нную всю́ воздвиза́ет пе́ти Тебе́: Го́спода по́йте дела́, и превозноси́те Его́ во вся́ ве́ки.
Блу́дно житие́ ижди́в, и вся́ку скве́рну соде́лав, трепе́щу суди́ща, трепе́щу истяза́ния, трепе́щу и отве́та осужде́ния моего́: поми́луй ду́шу мою́ окая́нную, Чи́стая, и пре́жде сме́рти просвеще́ние ми́ пода́ждь.
На Тя́ всю́ наде́жду спасе́ния моего́ возложи́х, Богома́ти неискусобра́чная, и Тебе́ на по́мощь призыва́ю всегда́: спаси́ мя от печа́лей, и напа́стей вра́жиих, и разреши́ плени́цы зо́л мои́х, и от ве́чныя тьмы́ исхити́ мя.
Сла́ва: Яви́лася еси́ а́нгел вы́шши, Бо́га неизрече́нно воплоти́вши: Сего́ у́бо моли́, Влады́чице Всенепоро́чная, плотски́х искуше́ний вы́шшу бы́ти ми́, и суда́ бу́дущаго изба́витися, Де́во, и ве́чныя му́ки.
И ны́не: Во́д Боже́ственных испо́лни мя́, Де́во, Я́же Исто́чник во чре́ве носи́вшая: изба́ви от гно́я грехо́в мои́х, и к жи́зни наста́ви спасе́ния, Чи́стая, и уны́ния души́ моея́ окая́нныя отжени́, Де́во, и от бесо́в изба́ви.
ПЕ́СНЬ 9
Ирмо́с: Вся́к земноро́дный да взыгра́ется Ду́хом просвеща́ем, да торжеству́ет же безпло́тных умо́в естество́, почита́ющи свяще́нное торжество́ Богома́тере, и да вопие́т: ра́дуйся, Всеблаже́нная Богоро́дице, Чи́стая Присноде́во.
Разруши́ па́жить греха́, оскверне́нныя моея́ души́ и телесе́, Богора́дованная Пречи́стая Влады́чице, си́льною моли́твою, Твое́ю, о Всенепоро́чная! исцеле́ние да́вши спаси́тельное, Влады́чний стра́х пречи́стый.
Ты́ мне́ просвеще́ние, Ты́ ми избавле́ние и ра́дование, Ты́ побо́рница моя́, Ты́ моя́ сла́ва, и похвала́, и наде́жда, и спасе́ние мое́ еси́, Пренепоро́чная, и Тебе́ ве́рно покланя́юся, и вопию́ Ти: спаси́ мя окая́ннаго раба́ Твоего́, и от а́довых вра́т исхити́ мя.
Сла́ва: Спаси́ мя, Чи́стая, Спа́са ро́ждшая всеще́драго, и уще́дри раба́ Твоего́, и к покая́ния пути́ наста́ви, лука́ваго собла́зны от среды́ отжени́, и того́ ловле́ния изба́ви мя́, и огня́ ве́чнаго, Пренепоро́чная, исхити́ мя.
И ны́не: Пло́тию, е́же из Тебе́, Сло́во, Пренепоро́чная, оде́явся, воплоти́вся же поживе́ в ми́ре, я́ко милосе́рд, пребы́в не ху́ждши, И́же пре́жде безпло́тный: и и́же дре́вле все́х му́чившаго, Боже́ственною си́лою низложи́.
Та́же: Досто́йно е́сть: и покло́н. Трисвято́е. По О́тче на́ш: тропа́рь, и про́чее обы́чное, и отпу́ст.
Пятница 
В пято́к у́тра 
по 1-м стихосло́вии, седа́льны кре́стны, гла́с 4:
Искупи́л ны́ еси́ от кля́твы зако́нныя честно́ю Твое́ю Кро́вию, на кресте́ пригвозди́вся, и копие́м пробо́дься, безсме́ртие источи́л еси́ челове́ком: Спа́се на́ш, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
На кресте́ Тя пригвозди́ша иуде́и, Спа́се, и́мже от язы́к на́с призва́л еси́ иногда́, Христе́ Бо́же на́ш, просте́рл еси́ дла́ни на не́м во́лею Твое́ю: копие́м же в ре́бра Твоя́ восхоте́л еси́ прободе́н бы́ти, мно́жеством щедро́т Твои́х, Человеколю́бче.
Сла́ва, и ны́не, КрестоБогоро́дичен: Де́во пренепоро́чная Ма́ти Христа́ Бо́га, ору́жие про́йде пресвяту́ю твою́ ду́шу, егда́ распина́ема ви́дела еси́ во́лею Сы́на и Бо́га твоего́: его́же благослове́нная моля́щи не преста́й, проще́ние прегреше́ний на́м дарова́ти.
По 2-м стихосло́вии, седа́льны, гла́с 4:
Ско́ро предвари́ пре́жде да́же не порабо́тимся враго́м ху́лящым Тя́, и претя́щым на́м, Христе́ Бо́же на́ш: погуби́ Кресто́м Твои́м борю́щыя на́с, да уразуме́ют, ка́ко мо́жет правосла́вных ве́ра, моли́твами Богоро́дицы, Еди́не Человеколю́бче.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Уя́звену Ти́, Влады́ко, копие́м Боже́ственному ребру́, ору́жия оскуде́ша неви́димаго врага́ до конца́, и преста́ вся́кое наси́лие злоде́йства его́. Те́мже покланя́емся Твои́м спаси́тельным страсте́м, сла́вяще Боже́ственное смотре́ние Твое́.
Сти́х: Ди́вен Бо́г во святы́х Свои́х, Бо́г Изра́илев.
Дне́сь а́нгельская во́инства, в па́мять страстоте́рпец приидо́ша, ве́рных мы́сли просвети́ти, и вселе́нную благода́тию уясни́ти. Те́х ра́ди, Бо́же, умоле́н быва́я, да́руй на́м ве́лию ми́лость.
Сла́ва, и ны́не, КрестоБогоро́дичен: На Кресте́ Тя возвыша́ема я́ко узре́ Пречи́стая Ма́ти Твоя́, Сло́ве Бо́жий, ма́терски рыда́ющи веща́ше: что́ но́вое и стра́нное чу́до сие́, сы́не мо́й? Ка́ко животе́ все́х вкуша́еши сме́рти, оживи́ти уме́ршыя хотя́, я́ко Милосе́рд?
По 3-м стихосло́вии седа́льны, гла́с 4:
Кре́ст и сме́рть за ны́, Бла́же, за безме́рную ми́лость во́лею претерпе́л еси́, и су́д непра́веден: я́ко да осужде́ния и дре́вния кля́твы все́х свободи́ши, ле́стию в тле́ние впа́дших. Те́мже и покланя́емся, сло́ве, Твоему́ распя́тию.
На Дре́ве пове́шена усмотри́вшее Тя́ Со́лнце, со́лнца пра́вды Христа́, све́т помрачи́. Тва́рь же колеба́шеся, и ме́ртвии я́ко от сна́ ско́ро из гробо́в воста́ша, сло́ве, Боже́ственную песносло́вяще держа́ву сла́вы Твоея́.
Сла́ва, и ны́не, КрестоБогоро́дичен: Непоро́чная Ма́ти Твоя́, Христе́, я́ко узре́ на Кресте́ Тя возвыша́ема, рыда́ющи ма́терски, такова́я глаго́лаше: что́ но́вое и стра́нное сие́ чу́до, Сы́не Мо́й? Ка́ко Тя́ беззако́нный со́нм ко Кресту́ пригвожда́ет все́х жи́знь, Све́те мо́й сладча́йший?
Кано́н Честно́му и Животворя́щему Кресту́, [его́же краегране́сие сие́: Кресту́ пригвожде́н Христо́с, пре́лесть разреша́ет. Творе́ние Ио́сифово.] Гла́с 4.
ПЕ́СНЬ 1
Ирмо́с: Отве́рзу уста́ моя́ и напо́лнятся Ду́ха, и сло́во отры́гну Цари́це Ма́тери, и явлю́ся све́тло торжеству́я, и воспою́ ра́дуяся Тоя́ чудеса́.
На Кресте́ распросте́рл еси́ Боже́ственныя дла́ни, Долготерпели́ве, и погиба́ющий ми́р призва́л еси́ к позна́нию держа́вы Твоея́, Ще́дре. Те́мже велича́ем благоутро́бие Твое́.
Зми́я воздви́гл е́сть Моисе́й, прообразу́я Боже́ственное Твое́ распя́тие, Сло́ве пребезнача́льне, и́мже паде́ ядови́тый зми́й паде́нию Ада́мову хода́тай бы́вый.
Му́ченичен: Во све́тлостех святы́х ны́не жи́ти сподо́бистеся му́ченицы, непоколеби́мое прие́мше я́ве Ца́рство, я́коже сказа́ Па́вел, и сла́вы соприча́стницы Христо́вы бы́сте.
Му́ченичен: Воздвиза́емыми волна́ми нестерпи́мых муче́ний ва́ших, непогру́зим бы́сть кора́бль, му́ченицы: окормле́нием бо все́х Царя́, в приста́нище доспе́сте поко́ищное.
Богоро́дичен: Ору́жие, я́коже рече́ Симео́н, се́рдце Твое́ про́йде, егда́ ви́дела еси́ Христа́ распина́ема, Де́во Влады́чице, и Еди́наго пробода́ема копие́м. Те́мже рыда́ющи боле́зни претерпе́ла еси́.
И́н кано́н пресвяте́й Богоро́дице. Гла́с 4.
ПЕ́СНЬ 1
Ирмо́с то́йже.
Ты́ Еди́на заступле́ние, и прибе́жище, и храни́тельница еси́ рабо́м Твои́м, Богороди́тельнице Чи́стая. Сего́ ра́ди припа́дающе вопие́м Ти́: спаси́ на́с, Влады́чице, милосе́рдием Твои́м.
Освяти́, Влады́чице, оскверне́нное се́рдце мое́, Я́же Пресвято́е Сло́во ро́ждшая, и су́щи все́х святе́йшая вы́шних си́л, Отрокови́це Всенепоро́чная.
Па́дших воззва́ние, и стоя́щих еси́ утвержде́ние, Всенепоро́чная. Те́мже молю́ся Ти́: па́дший мо́й у́м грехо́м испра́ви, Влады́чице, да сла́влю Тя́.
Ме́ртва мя́ скорбьми́ и неде́йственна лежа́ща, ру́ку просте́рши по́мощи Твоея́ возста́ви, и Боже́ственнаго весе́лия испо́лнена покажи́ мя, Богороди́тельнице.
ПЕ́СНЬ 3
Ирмо́с: Твоя́ песносло́вцы, Богоро́дице, живы́й и незави́стный исто́чниче, ли́к себе́ совоку́пльшыя духо́вно утверди́ в Боже́ственней Твое́й сла́ве венце́в сла́вы сподо́би.
Я́ко овча́ на заколе́ние ведя́ху Тя́, Христе́, лю́дие пребеззако́ннии, а́гнца Бо́жия су́ща, и хотя́ща изба́вити о́вцы от во́лка лю́таго, и́хже человеколю́бне возлюби́л еси́.
Предста́л еси́ судии́ суди́мь непра́ведно, судя́й пра́ведно все́й земли́, и претерпе́л еси́ ударе́ние в лани́ту, свободи́ти мя́ хотя́ порабоще́ннаго, Го́споди, лука́вому мироде́ржцу.
Му́ченичен: Страда́вше святи́и зако́нно, беззако́нныя враги́ посрами́сте, и во́лею умерщвля́еми за все́х воста́ние, и и́же сме́рть исхода́таившаго побори́сте зми́я.
Му́ченичен: От земны́х возвы́сившеся, ко благосла́вию же прише́дше страда́льчески му́ченицы святи́и, и к невеще́ственным чино́м веще́ственнии соедини́шася, ра́дости неизрече́нныя исполня́еми.
Богоро́дичен: Из Тебе́, Де́во, обновле́ние Еве яви́ся вои́стинну, Бо́г пло́тию ражда́ем, и на Кре́ст возвыша́ем, низлага́я бе́сы, Богоблагода́тная Влады́чице.
И́н Ирмо́с то́йже.
Поми́луй, Пречи́стая Де́во, в пучи́не жите́йстей лю́те мя́ потопля́ема, и ко приста́нищу ти́хому спасе́ния испра́ви: Тя́ бо еди́ну наде́жду стяжа́х.
Ума́ моего́ тьму́ разори́, Богоро́дице, све́том и́же в Тебе́ я́ко Бла́га, и молю́ся: покая́ния мя́ о́бразы утверди́, я́ко ще́дра, и многоми́лостива, да спаса́ем ублажа́ю Тя́.
Кропле́нием ми́лости Твоея́, Де́во Богора́дованная, у́глие погаси́ мои́х страсте́й: и уга́сший свети́льник се́рдца моего́ возжзи́, златы́й све́щнице, Всенепоро́чная.
Боля́щую лю́те страстьми́ окая́нную мою́ ду́шу, Богороди́тельнице, я́ко ми́лостивая посети́, и спаси́ мя моли́твами Твои́ми: я́ко да живо́т лу́чший получи́в велича́ю Тя́.
ПЕ́СНЬ 4
Ирмо́с: Неизсле́дный Бо́жий сове́т, е́же от Де́вы воплоще́ния, Тебе́ Вы́шняго, проро́к Авваку́м усмотря́я зовя́ше: сла́ва си́ле Твое́й, Го́споди.
Да отпу́стиши мя́ от у́з грехо́вных, Человеколю́бче, Твое́ю во́лею свя́зан бы́л еси́, и на Кресте́ у́мерл еси́ я́ко злоде́й: сла́ва мно́гому благоутро́бию Твоему́.
Я́звы претерпе́л еси́, Сло́ве Бо́жий, и поно́сную сме́рть, обезсме́ртствуя существо́ земны́х умерщвле́ное страстьми́: сла́ва мно́гому благоутро́бию Твоему́.
Му́ченичен: И́же ра́дования Бо́жия хотя́ще насле́довати ду́хом всесвяты́м, ра́достною душе́ю ра́ны претерпе́ша, и ну́ждную сме́рть, му́ченицы, и лука́ваго уязви́ша.
Му́ченичен: Ру́це отсеца́еми, и главы́, и язы́ки уре́заеми, богосло́внии, и о́чи лиша́еми све́та, и на у́ды ссеца́еми, му́ченицы, не отсе́чени же от Бо́га пребы́сте.
Богоро́дичен: Раздра́ся рукописа́ние Ада́мово, копие́м прободе́ну Ти́, Влады́ко, Богоро́дица вопия́ше у Креста́ предстоя́щи, Го́споди, и боле́зненно восклица́ющи.
И́н Ирмо́с то́йже.
Я́же всенепоро́чная Ма́ти Бо́жия, возсия́й ми́ покая́ния зарю́, разруши́ мра́к окая́нныя моея́ души́, и лука́вая помышле́ния се́рдца моего́ отжени́, Де́во.
Я́же благопреме́ннаго и благоуве́тливаго, Пречи́стая, Влады́ку ро́ждши, Де́вома́ти, я́ко блага́я, о на́с Того́ моли́ всегда́, от чужда́го изба́вити на́с.
Тя́ очисти́лище все́х челове́ков, ве́рою молю́ и прошу́, Благослове́нная: ми́лостива мне́ Судию́ Сы́на Твоего́ сотвори́, я́ко да во хвале́нии сла́влю Тя́.
Име́я Тя́, Пречи́стая, помо́щницу всегда́ никого́ убою́ся, или́ устрашу́ся: кто́ же ли хотя́ ско́рбная принести́ рабу́ Твоему́, и не устраши́тся?
ПЕ́СНЬ 5
Ирмо́с: Ужасо́шася вся́ческая о Боже́ственней сла́ве Твое́й: Ты́ бо Неискусобра́чная Де́во, име́ла еси́ во утро́бе над все́ми Бо́га, и родила́ еси́ безле́тнаго Сы́на, все́м воспева́ющым Тя́ ми́р подава́ющая.
Ви́девшее Тя́, Со́лнца, на Кресте́ простира́ема, со́лнце скры́ лучы́, сия́ти не могу́щее, Тебе́ Спа́се заше́дшу, и просвеща́ющу и́же в нощи́ пре́лести спя́щыя, покланя́ющыяся держа́ве Твое́й.
Распина́ем за милосе́рдие, Го́споди, и спаса́еши мя́, оцта и же́лчи прие́млеши вкуше́ние, сла́стнаго избавля́я на́с вкуше́ния я́ко бла́г, и́мже прельсти́хомся, и тли́ подпадо́хом.
Му́ченичен: Пре́лести разори́сте зи́му, Боже́ственнии му́ченицы, Ду́ха Свята́го теплото́ю, и к весне́ поко́я ра́дующеся доидо́сте ку́пно, все́м помога́юще су́щым в ско́рбех.
Му́ченичен: Ту́чами Боже́ственныя кро́ве зе́млю всю́ напои́сте, изсуша́юще пото́ки безбо́жия, святи́и му́ченицы: те́мже к воде́ живо́тней ны́не всели́стеся, о все́х моля́щеся.
Богоро́дичен: Пло́тию Его́же родила́ Сы́на, Богора́дованная, я́ко ви́де на Дре́ве возвы́шена, пла́чем испо́лнися, и долготерпе́нию Его́ дивля́шеся вои́стинну: те́мже велича́ше Его́ снизхожде́ние.
И́н Ирмо́с то́йже.
Умерщвле́н страстьми́ и скве́рнами, Всенепоро́чная, к щедро́там Твои́м прибега́ю, и к те́плому Твоему́ притека́ю, Влады́чице, покро́ву и по́мощи: жи́знь еди́на ро́ждшая, се́рдце мое́ оживи́.
Просвети́ омраче́нное мое́ се́рдце, Пречи́стая, я́же светода́вца ро́ждшая, Бо́га вку́пе и челове́ка: Его́же я́ко ма́ти умоли́, пода́ти ми́ избавле́ние, Госпоже́, пре́жде стра́шнаго дне́.
Ума́ моего́ уврачу́й сокруше́ния, Всенепоро́чная, исцели́ стра́сти души́ моея́, и уны́ния тьму́ отжени́: я́ко да во хвале́нии Тя́ пою́ Присноблаже́нную, Богоро́дице Всепе́тая.
Низложи́, Влады́чице, враго́в мои́х шата́ния: Тя́ бо еди́ну и́мам предста́тельницу и наде́жду, и по́мощь кре́пкую, Ты́ мя соблюди́, Чи́стая, вся́каго избавля́ющи мя́ те́х нахожде́ния.
ПЕ́СНЬ 6
Ирмо́с: Боже́ственное сие́ и всечестно́е соверша́юще пра́зднество Богому́дрии Богома́тере, прииди́те рука́ми воспле́щим, от Нея́ ро́ждшагося Бо́га сла́вим.
Боле́зньми, я́же претерпе́л еси́ распина́ем, боле́зни уста́вил еси́ челове́честву, и к неболе́зненному житию́ все́х приво́диши, благоутро́бне Го́споди.
Со́лнца лучы́ скрыва́хуся, церко́вная же све́тлость раздира́шеся, и земля́ тряса́шеся, ка́мение стра́хом распада́шеся, на Кресте́ Зижди́теля зре́ти не могу́ще.
Му́ченичен: Ме́ртв зми́й бы́сть, му́ками умерщвля́емы зря́ Боже́ственныя му́ченики, и живо́т ве́чный насле́дующыя вои́стинну, Боже́ственною благода́тию.
Му́ченичен: Мно́гия му́ки претерпе́сте, мно́гия и венцы́ улучи́сте, многочи́сленная мно́жества му́ченик при́сно живу́щих: те́мже зо́л мои́х мно́жество отжени́те.
Богоро́дичен: Приста́нище бу́ди ми́, Всенепоро́чная, в пучи́не лю́тых пла́вающу, я́же бе́дствующую всю́ тва́рь рождество́м Твои́м, Богороди́тельнице, спасла́ еси́.
И́н Ирмо́с: Возопи́, прообразу́я погребе́ние тридне́вное, проро́к Ио́на в ки́те моля́ся: от тли́ изба́ви мя́, Иису́се Царю́ Си́л.
Возсия́й ми́ покая́ния зарю́, Влады́чице, и о́блаки злы́х помышле́ний мои́х разори́, о́блаче Со́лнца Пра́веднаго Присноде́во.
Утоли́ страсте́й мои́х свире́пую во́лну, и бу́рю злы́х помышле́ний укроти́, приста́нище вели́кое обурева́емых Присноде́во.
Напо́й мя́ умиле́ния питие́м, Влады́чице, сле́з ре́ки мне́ ны́не подаю́щи: и́миже угашу́ пла́мень ве́чнующий, Еди́на Всепе́тая.
Изсуша́ющи зо́л мои́х свире́пую пучи́ну, ро́ждшая бла́гости вои́стинну пучи́ну, наста́ви мя́ ко приста́нищу Боже́ственныя во́ли.
ПЕ́СНЬ 7
Ирмо́с: Не послужи́ша тва́ри Богому́дрии па́че Созда́вшаго, но о́гненное преще́ние му́жески попра́вше, ра́довахуся пою́ще: препе́тый отце́в Госпо́дь и Бо́г благослове́н еси́.
Побежде́н бы́сть сопротивобо́рец, и паде́ся ди́вным паде́нием, возне́сшуся Христу́ на Дре́во, и спасе́ся пре́жде осужде́нный, вопия́ ему́: и́же отце́в Госпо́дь и Бо́г благослове́н еси́.
Умерщвле́на мя́ Дре́вом оживи́л еси́ на Дре́ве Христе́ уме́рый, и Боже́ственными у́бо ра́нами Твои́ми стру́пы се́рдца моего́ исцели́л еси́: препе́тый отце́в Госпо́дь и Бо́г благослове́н еси́.
Му́ченичен: Да́р прие́мше исцеле́ния, исцеля́ти неду́ги, и бе́сы от челове́к отгоня́ти си́лою духо́вною, исцели́те стра́сти се́рдца моего́ ва́шими моли́твами, му́ченицы непобеди́мии.
Му́ченичен: Истопле́ния подъе́мый бори́тель, кровьми́ ва́шими погиба́ше со тьма́ми его́. Вы́ же, всехва́льнии му́ченицы, ра́дующеся воспева́ете: и́же отце́в Госпо́дь и Бо́г благослове́н еси́.
Богоро́дичен: Неве́ста непоро́чная, пала́та Зижди́теля, земле́ неде́ланная, престо́л огнезра́чен яви́лася еси́, Пречи́стая. Те́мже вопие́м Ти́: ра́дуйся, Пречи́стая Влады́чице, я́же челове́ки обожи́вшая Бо́жиим Твои́м рождество́м.
И́н Ирмо́с: Спасы́й во огни́ Авраа́мския Твоя́ о́троки, и халде́и уби́в, я́же пра́вда пра́ведно уловля́ше, препе́тый Го́споди Бо́же оте́ц на́ших, благослове́н еси́.
Любо́вию притека́ю мно́гою под святы́й Тво́й покро́в, не отврати́ мене́ тща́: но да́ждь ми́, Пречи́стая, оставле́ние прегреше́ний, и спаси́ мя, да ви́девше врази́ мои́ посра́мятся.
Не убою́ся зла́, Ты́ бо со мно́ю еси́, Де́во: пожену́ враги́, я́же неща́дно мене́ гоня́щыя, и побежду́ си́лою Твое́ю укрепля́ем, Мари́е Богороди́тельнице.
И́маши е́же мощи́ при́сно все́х, я́ко ро́ждши Влады́ку, влады́чествия мя́ сла́стнаго и страсте́й свободи́, да пою́ ра́дуяся: ра́дуйся, престо́ле вы́шняго, Благослове́нная.
Тя́ еди́ну покрови́тельницу и́мам на земли́ Тво́й ра́б, и по́мощь вои́стинну спаси́тельную и тве́рдую, Пречи́стая, богопросла́вленная: и к Тебе́ прибега́ю, спаси́ мя от се́тей ловя́щих, Богороди́тельнице.
ПЕ́СНЬ 8
Ирмо́с: О́троки благочести́выя в пещи́ Рождество́ Богоро́дичо спасло́ е́сть: тогда́ у́бо образу́емое, ны́не же де́йствуемое, вселе́нную всю́ воздвиза́ет пе́ти Тебе́: Го́спода по́йте дела́ и превозноси́те Его́ во вся́ ве́ки.
Разреша́еши мя́ от у́з ле́тных, в ле́то безле́тный бы́в, свя́зан же бы́в во́лею, го́рдаго у́зам нереши́мым отсла́л еси́, Влады́ко, и спаса́еши мя́ Кресто́м и стра́стию: те́мже благословлю́ Тя, Христе́, во ве́ки.
Воздви́гся на Дре́во во́лею, и всю́ тва́рь совоздви́гл еси́, Сло́ве Препе́тый, безнача́льне и неви́диме, и́же нача́ла и вла́сти тьмы́ стра́стию Твое́ю, Христе́, обличи́л еси́: те́мже Тя́ пое́м во вся́ ве́ки.
Му́ченичен: Вседо́сте на кро́вь свою́, я́ко на колесни́цу, му́ченицы всекра́снии, и к преми́рным взя́ти бы́сте селе́нием, от Христа́ досто́йныя по́чести прие́млюще, Го́спода по́йте, вопию́ще, и превозноси́те его́ во ве́ки.
Му́ченичен: На Древа́ возвыша́еми, и в ро́в вмета́еми, звере́м же вдава́еми, во о́гнь же и в во́ду разделе́ни быва́юще, страстоно́сцы му́ченицы, ра́дующеся поя́ху: Го́спода по́йте, и превозноси́те Его́ во ве́ки.
Богоро́дичен: Ви́девши усну́вша на Дре́ве Христа́, все́м бо́дрость подаю́щаго Боже́ственную и спаси́тельную, Ма́ти Всенепоро́чная, восклица́нием рыда́ше и взыва́ше: что́ сие́ нове́йшее чу́до? Оживля́яй вся́, умира́ет хотя́.
И́н Ирмо́с то́йже.
Блу́дно житие́ ижди́в, и вся́кую нечистоту́ соде́лав, трепе́щу суди́ща, трепе́щу истяза́ния, трепе́щу и отве́та осужде́ния моего́, Чи́стая: я́же судию́ ро́ждшая, предста́ни ми́ тогда́, и изба́ви мя́ ну́жды.
На Тя́ всю́ наде́жду спасе́ния моего́ возложи́х, Богома́ти неискусобра́чная, и Тебе́ на по́мощь призыва́ю всегда́: спаси́ мя от печа́лей и напа́стей врага́, и разреши́ плени́цы зо́л мои́х, и ве́чныя тьмы́ исхити́ мя.
В ча́с, Де́во, конца́ моего́ руки́ бесо́вския мя́ исхити́, и суда́ и пре́ния, и стра́шнаго испыта́ния, и мыта́рств го́рьких, и кня́зя лю́таго, Богома́ти, и ве́чнаго осужде́ния.
Соблюди́ раба́ Твоего́, Де́во, от вся́каго наве́та чужда́го, Тя́ бо и́мам Влады́чице, покро́в и заступле́ние, прибе́жище и утвержде́ние: и Тебе́ ра́ди ча́ю изба́витися се́тей врага́, еди́на Предста́тельнице ро́да челове́ческаго.
Та́же, пое́м пе́снь Богоро́дице: Вели́чит душа́ моя́ Го́спода:
ПЕ́СНЬ 9
Ирмо́с: Вся́к земноро́дный да взыгра́ется Ду́хом просвеща́ем, да торжеству́ет же безпло́тных умо́в естество́, почита́ющее свяще́нное торжество́ Богома́тере, и да вопие́т: ра́дуйся, Всеблаже́нная Богоро́дице, Чи́стая Присноде́во.
Стоя́ше суди́м Человеколю́бче, и́же суди́ти хотя́й все́м: венце́м же терно́вым увя́злся еси́ хоти́тельне, Спа́се, свое́ю во́лею, преслуша́ния, Христе́, те́рния из ко́рене истерза́я, все́м же насажда́я Твоего́ благоутро́бия позна́ние.
О ка́ко лю́дие беззако́ннии, за́вистию су́ще омраче́ни, пра́ведна су́ща, и непоро́чна Тя́, Светода́вче, Кресту́ предаю́т? Его́же стра́сть со́лнце зря́ помрача́шеся, и све́тлость церко́вная раздира́шеся, и колеба́хуся основа́ния земли́.
Му́ченичен: Сообра́зни страсте́м Христо́вым бы́сте святи́и му́ченицы, и снасле́дницы Ца́рствия и све́тлости: те́мже просвети́те, прему́дрии, певцы́ ва́шя, грехо́внаго мра́ка свобожда́юще, и разли́чных обстоя́ний.
Му́ченичен: Уже́ в са́мая, прему́дрии небе́сная все́льшеся, сла́ву же прие́мше присносу́щную, и прича́стии свяще́нными обожа́еми, помяни́те все́х на́с, чту́щих ве́рою всесвяще́нную и честну́ю ва́шу па́мять, присносла́внии.
Богоро́дичен: Просвети́, Чи́стая, любо́вию воспева́ющих и велича́ющих Тя́, разреши́ страсте́й на́ших тьму́, Отрокови́це, укроти́ бу́рю и лука́ваго собла́зны от среды́ отжени́, Ты́, Отрокови́це, моли́твами Твои́ми.
И́н Ирмо́с то́йже.
Ра́дуйся, я́же ра́дость ро́ждшая, Пречи́стая, су́щым на земли́ вои́стинну. Ра́дуйся, спаси́тельное приста́нище, и покро́ве притека́ющих к Тебе́. Ра́дуйся, ле́ствице чи́стая, возвы́сившая па́дших. Ра́дуйся, всеблаже́нная Богоро́дице, упова́ние душа́м на́шым.
Разруши́ па́жить греха́ моего́, оскверне́нныя моея́ души́ и телесе́, Богора́дованная Пречи́стая Влады́чице, си́льною моли́твою Твое́ю, о Всенепоро́чная, исцеле́ние да́вши спаси́тельное, Влады́чний стра́х Боже́ственный.
Ты́ мне́ просвеще́ние, Ты́ ми́ избавле́ние и ра́дование, Ты́ побо́рница моя́, Ты́ моя́ сла́ва и похвала́, и ча́яние спасе́ния моего́ еси́, Всенепоро́чная, и Тебе́ ве́рно покланя́юся, и вопию́ Ти: спаси́ мя окая́ннаго раба́ Твоего́, и от вра́т а́довых исхити́ мя.
Спаси́ мя́, Чи́стая, Спа́са ро́ждшая и всеще́драго, уще́дри мя́ раба́ Твоего́, и к покая́ния пути́ наста́ви: лука́ваго собла́зны от среды́ отжени́, и того́ ловле́ния изба́ви мя́ и огня́ ве́чнаго, Пренепоро́чная, исхити́ мя́.
Та́же, Досто́йно е́сть: Ектениа́, и свети́лен, псалмы́ обы́чны.
На стихо́вне стихи́ры, гла́с 4:
Стена́ бу́ди на́м Кре́ст Тво́й, Иису́се Спа́се на́ш: ино́го бо упова́ния ве́рнии не и́мамы, ра́зве Тебе́, на не́м пло́тию пригво́ждшагося, и подаю́щаго на́м ве́лию ми́лость.
Сти́х: Испо́лнихомся зау́тра ми́лости Твоея́, Го́споди и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Да́л еси́ зна́мение боя́щымся Тебе́, Го́споди, Кре́ст Тво́й Честны́й, и́мже посрами́л еси́ нача́ла тьмы́ и вла́сти, и возве́л еси́ на́с на пе́рвое блаже́нство. Те́мже Твое́ Человеколю́бное смотре́ние сла́вим, Иису́се всеси́льне, спа́се ду́ш на́ших.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Кто́ не ужаса́ется зря́, святи́и му́ченицы, по́двига до́браго, и́мже подвиза́стеся? Ка́ко во пло́ти су́ще, безпло́тнаго врага́ победи́сте, Христа́ испове́дающе, и Кресто́м вооружи́вшеся? Те́мже досто́йно яви́стеся бесо́в прогони́телие, и ва́рваров победи́телие, непреста́нно моля́щеся спасти́ся душа́м на́шым.
Сла́ва, и ны́не, КрестоБогоро́дичен: Подо́бен: Я́ко до́бля:
На Кресте́ Тя́ я́ко узре́ пригвожде́на, Го́споди, А́гница и Ма́ти Твоя́ дивля́шеся, и что́ виде́ние сие́ взыва́ше, Сы́не вожделе́нне? Сия́ Ти́ неве́рный собо́р воздаде́ беззако́нный, и́же мно́гих Твои́х чуде́с наслади́выйся? но сла́ва неизглаго́ланному соше́ствию Твоему́, Влады́ко.
Та́же, Бла́го е́сть испове́датися Го́сподеви: Трисвято́е. По О́тче на́ш: Тропа́рь, ектениа́, и ча́с 1-й, и про́чее обы́чно, и отпу́ст.
В пято́к блаже́нны, гла́с 4: 
Дре́вом Ада́м рая́ бы́сть изселе́н: Дре́вом же кре́стным разбо́йник в ра́й всели́ся. О́в у́бо вку́ш, за́поведь отве́рже сотво́ршаго: о́в же сраспина́ем, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Зря́ще Тя́ на Кресте́ распросте́рта, еди́не Долготерпели́ве, си́лы небе́сныя, недоуме́ющеся с тре́петом дивля́хуся: земля́ же колеба́шеся, и свети́л добро́та угаса́ше непра́ведно, Человеколю́бче, осужда́ему Тебе́, Ада́м осужде́нный оправда́шеся: сла́влю благоутро́бие Твое́.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
На ло́бнем возне́сся, вра́жию главу́ сокруши́л еси́: на дре́ве же у́мер, плодо́м дре́вным уме́ршыя оживи́л еси́, Влады́ко, и рая́ жи́тели яви́л еси́, непреста́нно сла́вящих Твою́ благосты́ню, и вопию́щих: помяни́ на́с во Ца́рствии Твое́м.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Я́коже ору́жие Кре́ст восприе́мше святи́и му́ченицы, ко ополче́нию враго́в по́мыслом до́блим изыдо́сте: и те́х погу́бльше, нетле́нным венце́м увязо́стеся, и сла́ву получи́сте вы́шнюю, ра́дующеся достоблаже́ннии: те́мже ве́рою ва́с ублажа́ем.
Сла́ва: Да пока́жеши я́вственно, е́же к на́м, Спа́се, благоутро́бие Твое́, пригвозди́лся еси́ на Кресте́, Отцу́ соедине́нный и Ду́ху: гу́бу, и тро́сть, поруга́ния и ра́ны претерпе́л еси́, хотя́ изба́вити огня́ ве́чнаго зову́щыя: помяни́ на́с, Спа́се, во Ца́рствии Твое́м.
И ны́не: Невмести́мый везде́, нестесня́ем ме́стом, всели́ся во святу́ю утро́бу Твою́, Богороди́тельнице Пречи́стая Влады́чице, и на дре́ве пове́шен, жи́знь ми́рови я́ве источи́л е́сть. Того́ умоли́ умертви́ти мудрова́ния пло́ти на́шея, и спасти́ все́х, я́ко Человеколю́бца.
В пято́к ве́чера 
нача́ло суббо́тныя слу́жбы, и все́ возсле́дование вече́рни и у́трени, и о се́м пи́сан ука́з в 1-м гла́се.
На Го́споди, воззва́х, стихи́ры святы́м му́чеником, и преподо́бным. Гла́с 4.
Подо́бен: Да́л еси́ зна́мение:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Христа́ Человеколю́бца страсте́м поревнова́вше страстоте́рпцы, телеса́ у́бо на ра́ны преда́сте, и го́рьким му́кам, тьма́м же боле́знем, я́ко предзря́ще при́сно рая́ Боже́ственное наслажде́ние, пи́щу же неиждива́емую и ве́чнующее благосла́вие, е́же получи́вше, моли́теся о воспева́ющих ва́с.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
И па́ки глаго́ли ту́южде стихи́ру:
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Па́стырие всесвяще́ннии, нача́льнаго па́стыря сла́внии подо́бницы бы́вше Христа́ все́х Царя́, ду́шы усе́рдно о овца́х положи́сте, беды́ лю́тыя претерпе́сте, я́ко бори́ми от волко́в тя́жких, достоблаже́ннии, спаса́ете невре́дно богоизбра́нное ста́до.
И́ны стихи́ры му́ченичны. Гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний Его́.
Же́ртвы одушевле́нныя, всесожже́ния слове́сная, му́ченицы Госпо́дни, заколе́ния соверше́нная Бо́гу, Бо́га зна́юща, и Бо́гом зна́ема овча́та, и́хже огра́да волко́м невходи́ма: моли́теся и о на́с, упасе́нным бы́ти с ва́ми на воде́ упокое́ния.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Честна́ сме́рть святы́х Твои́х, Го́споди: мече́м бо и огне́м, и душе́ю сокруше́нною пролия́ша кро́ви своя́, упова́ние иму́ще на Тя́, восприя́ти трудо́в мзду́, и претерпе́вше прия́ша от Тебе́, Спа́се, ве́лию ми́лость.
Сти́х: Я́ко утверди́ся ми́лость Его́ на на́с и и́стина Госпо́дня пребыва́ет во ве́к.
Иму́ще дерзнове́ние ко Спа́су, святи́и, моли́те непреста́нно за ны́ гре́шныя, оставле́ния прегреше́ний прося́ще, и душа́м на́шым ве́лия ми́лости.
Сла́ва, и ны́не, Богоро́дичен: И́же тебе́ ра́ди Богооте́ц проро́к Дави́д, пе́сненно о Тебе́ провозгласи́, вели́чия тебе́ сотво́ршему: предста́ Цари́ца одесну́ю Тебе́. Тя́ бо, Ма́терь, хода́таицу живота́ показа́, без отца́ из Тебе́ вочелове́читися благоволи́вый Бо́г, да Сво́й па́ки обнови́т о́браз, истле́вший страстьми́, и заблу́ждшее горохи́щное обре́т овча́, на ра́мо восприи́м, ко Отцу́ принесе́т и Своему́ хоте́нию, с небе́сными совокупи́т си́лами, и спасе́т, Богоро́дице, ми́р, Христо́с име́яй ве́лию и бога́тую ми́лость.
Та́же, Све́те ти́хий: Проки́мен дне́.
На стихо́вне стихи́ры, му́ченичны. Гла́с 4:
Прославля́яйся в па́мятех святы́х Твои́х, Христе́ Бо́же, и от ни́х умоле́н быва́я, низпосли́ на́м ве́лию ми́лость.
И́же святы́х му́ченик прие́мый терпе́ние, и от на́с приими́ пе́ние, Человеколю́бче, да́руй на́м те́х моли́твами ве́лию ми́лость.
Ме́ртвен: Со ду́хи пра́ведных сконча́вшихся ду́шы ра́б Твои́х, Спа́се, упоко́й, сохраня́я и́х во блаже́нней жи́зни, я́же у тебе́, Человеколю́бче.
Сла́ва, и ны́не, Богоро́дичен: Свеще́ неугаси́мая, престо́ле пра́ведный, Пречи́стая Влады́чице, моли́ спасти́ся душа́м на́шым.
Та́же, Ны́не отпуща́еши: Трисвято́е. По О́тче на́ш: тропа́рь, и отпу́ст.
В пято́к на повече́рии 
кано́н пресвяте́й Богоро́дице. Гла́с 4.
ПЕ́СНЬ 1
Ирмо́с: Триста́ты кре́пкия, Рожде́йся от Де́вы, безстра́стия во глубине́, души́ трича́стное потопи́, молю́ся, да Тебе́ я́ко в тимпа́не во умерщвле́нии телесе́, побе́дное воспою́ пе́ние.
От ка́ла страсте́й, от помышле́ний треволне́ния, и от стре́л лука́ваго, и от вся́каго прило́га сопроти́внаго спаси́ ду́шу мою́ окая́нную, Пречи́стая Богороди́тельнице, и огня́ ве́чнаго исхити́ мя.
Возведи́ мя́, Чи́стая, из глубины́ прегреше́ний, и наста́ви к све́ту Боже́ственных за́поведей Спа́са Христа́ и Бо́га: возсия́й ми́ покая́ния спаси́тельную зарю́, и пода́ждь жи́знь ве́чную.
Сла́ва: В ти́ну лука́вую впа́дся зо́л мои́х, удавля́юся вельми́ делесы́ лука́выми, и не́сть постоя́ния: Влады́чице Де́во Ма́ти, Твое́ю си́лою возведи́ мя, и огня́ и му́ки изба́ви мя́.
И ны́не: Сме́рть и тлю́ потреби́ла еси́, Богоро́дице Всепе́тая, нетле́ния Исто́чник ро́ждши Христа́, безсме́ртием украси́вша и благода́тию челове́ческое естество́, Пренепоро́чная.
ПЕ́СНЬ 3
Ирмо́с: Не му́дростию и си́лою и бога́тством хва́лимся, но Тобо́ю О́тчею Ипоста́сною му́дростию, Христе́: не́сть бо свя́т, па́че Тебе́, Человеколю́бче.
Я́вльшися, Чи́стая Де́во, души́ моея́ тьму́ отими́, и грехо́вныя плени́цы расто́ргни, и спаси́ мя, молю́ся, заступле́нием Твои́м.
Коле́блющееся прило́ги стра́стными се́рдце мое́ в стра́х Бо́жий чисте́йший утверди́, Де́во Пренепоро́чная, благоутро́бием Твои́м.
Сла́ва: Отча́явся по́мощи вся́кия, к Тебе́, Пренепоро́чная, держа́вней храни́тельнице, и покро́ву притеко́х: не отри́ни у́бо мене́ от Боже́ственнаго покро́ва Твоего́.
И ны́не: Испещре́на ря́снами златы́ми я́ко Цари́ца, Царя́ и Бо́га одесну́ю ны́не предстои́ши, Влады́чице, моля́щи о рабе́х Твои́х.
ПЕ́СНЬ 4
Ирмо́с: Седя́й в сла́ве на престо́ле Божества́, во о́блаце ле́гце прии́де Иису́с Пребоже́ственный, нетле́нною дла́нию, и спасе́ зову́щыя: сла́ва, Христе́, си́ле Твое́й.
Уны́нием одержи́ма мя́, и страсте́й омраче́нием всего́ потемне́на, и грехо́м порабоще́на, Богоблаже́нная Отрокови́це, свободи́, и присво́й Твоему́ Сы́ну и Бо́гу на́шему.
Умерщвле́на мя́ зло́бою льсти́ваго, Пренепоро́чная, я́ко Жи́знь ро́ждшая оживи́: к Тебе́ бо прибего́х, и погруже́нна во глубине́ паде́жей возведи́, я́ко ми́лостива, Всенепоро́чная.
Сла́ва: Во гро́бе безме́рных сласте́й мои́х низлежу́, уны́нием и ле́ностию одержи́м е́смь: но ро́ждшая все́х возставле́ние, оживи́ мя, Блага́я, и спаси́.
И ны́не: Свяще́нную Тя́ дре́вле проро́к го́ру Боже́ственную нарече́, Де́во Чи́стая, доброде́тельми всю́ осене́ну, из Нея́же спаси́тельное Сло́во яви́ся, в созда́ние и просвеще́ние ду́ш на́ших.
ПЕ́СНЬ 5
Ирмо́с: Нечести́вии не у́зрят сла́вы Твоея́, Христе́, но мы́ Тя́, Единоро́дне, Оте́ческия сла́вы Сия́ние Божества́, от но́щи у́тренююще, воспева́ем Тя́, Человеколю́бче.
Да возвесели́тся, Влады́чице, душа́ моя́ смире́нная, боя́тися Твоего́ Сы́на, и твори́ти повеле́ния Его́ от се́рдца, Всенепоро́чная Пречи́стая, моли́твами Твои́ми наста́ви.
Все́м се́рдцем мои́м, Влады́чице Блага́я, испове́датися Изба́вителю сподо́би ду́шу мою́ стра́стную, отгоня́щи неве́дение се́рдца моего́, Всенепоро́чная.
Сла́ва: Ду́шу мою́ сохрани́ я́ко зе́ницу о́ка, под кро́вом крилу́ Твое́ю, Блага́я Пречи́стая, и духо́в от лука́вых томле́ния и муче́ния изба́ви.
И ны́не: Избавля́ющи яви́ся, Пречи́стая, от страсте́й наведе́ния, и бесо́в лука́вых, Твоего́ раба́, стяжа́вшаго Тя́ держа́вное заступле́ние, и предста́тельницу непосты́дную.
ПЕ́СНЬ 6
Ирмо́с: Возопи́, прообразу́я погребе́ние тридне́вное, проро́к Ио́на, в ки́те моля́ся: от тли́ изба́ви мя́, Иису́се Царю́ Си́л.
Низложи́ и́же при́сно борю́щыя мя́, Влады́чице, и о́блак лука́вых помышле́ний разори́, Со́лнца Пра́веднаго су́щи Две́рь, Богома́ти.
Возсия́й ми́ покая́ния зарю́, Влады́чице, и о́блаки злы́х помышле́ний мои́х разруши́ лю́тыми прельще́нии привлеко́ма же и растлева́ема.
Сла́ва: Утоли́ страсте́й мои́х свире́пую во́лну, и бу́рю злы́х помышле́ний потреби́, тве́рдая все́х предста́тельнице, и покро́ве, Пренепоро́чная.
И ны́не: Умно́жишася па́че песка́ морска́го прегреше́ния души́ моея́, и я́ко бре́мя тя́жкое низлага́ет мя́: но Ты́, Де́во, пре́жде конца́ уще́дривши спаси́ мя.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 4:
Те́плое заступле́ние, е́же в беда́х, и помо́щницу на́шу, и к Бо́гу премене́ние, Е́юже тли́ изба́вихомся, Богоро́дицу ве́рнии ублажа́ем.
ПЕ́СНЬ 7
Ирмо́с: Авраа́мстии иногда́ в Вавило́не о́троцы, пе́щный пла́мень попра́ша, пе́сньми взыва́юще: оте́ц на́ших Бо́же благослове́н еси́.
Тя́, Богоро́дице Чи́стая, призыва́ю ве́рно: смире́нное мое́ соблюди́ се́рдце, и изба́ви мя́ пла́мене муче́ния, и тьмы́ ве́чныя.
Раздери́, Де́во Чи́стая, Сы́на Твоего́ копие́м мои́х прегреше́ний рукописа́ние, и изба́ви мя́ молю́ся, одержа́ния вся́каго, в ча́с кончи́ны моея́.
Сла́ва: Угаси́, Де́во Чи́стая, мои́х сле́з струя́ми, и Твои́х щедро́т одожде́нием пе́щь, ю́же ми́ исхода́таи зо́л мои́х мно́жество, бесо́вским де́йством.
И ны́не: Изба́ви на́с искуше́ний находя́щих, Еди́на Сло́ва Ма́ти Присноде́во, и вся́каго муче́ния, вои́стинну Тя́ разу́мно пою́щих во вся́ ве́ки.
ПЕ́СНЬ 8
Ирмо́с: Изба́вителю все́х Всеси́льне, посреде́ пла́мене благоче́ствовавшыя, снизше́д ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Ду́шу мою́ боля́щую исцели́, и у́м омраче́нный просвети́, и огня́ исхити́, и ве́чных неизглаго́ланных му́к, Богоро́дице Де́во Богоневе́сто.
Прекло́нься безслове́сными страстьми́, во глубину́ поги́бели снидо́х, и пла́меню сожже́ние са́м ся́ соде́лах, от ни́хже мя́ изба́ви, Богоро́дице Де́во, раба́ Твоего́.
Сла́ва: Зо́л мои́х пучи́ну изсуши́, милосе́рдия ро́ждши пучи́ну Изба́вителя и Го́спода, и плени́цы зо́л мои́х разреши́ пре́жде кончи́ны, Я́же Спа́са все́х ро́ждшая.
И ны́не: Вопло́щься от утро́бы Твоея́ Госпо́дь, госпо́дствуяй тва́рию, и Тебе́, Де́во, Госпожу́ показа́, ви́димым же все́м и неви́димым, я́ко Ма́терь прославля́я непоро́чную.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть: Ты́ же, Де́во Богоро́дице, прозябе́нием чревоноше́ния ми́рови благослове́ние процвела́ еси́, те́м Тя́ вси́ велича́ем.
Непло́дное бы́вшее Боже́ственных доброде́телей се́рдце мое́, Пречи́стая Богоро́дице Де́во, покажи́ плодоно́сно, Я́же от непло́дныя ро́ждшаяся, хоте́нием вся́ Претворя́ющаго ма́нием, да пою́ Тя, Всепе́тую.
Све́том Твои́м озари́ мя, Пренепоро́чная, ро́ждшая Све́т Непристу́пный, разжени́ о́блаки страсте́й мои́х, и от тьмы́ несве́тлыя исхити́ мя, и Боже́ственнаго Све́та сподо́би: я́ко да пою́ Тя́, Ма́ти Де́во.
Сла́ва: Кропле́нием, Чи́стая, Твои́х щедро́т омы́й гное́ния се́рдца моего́, источа́ти ми́ при́сно сподо́би струи́ сле́з мои́х, пото́ки страсте́й укроча́ющи, и му́ки избавля́ющи.
И ны́не: Благолюби́ваго Бо́га ро́ждши, благолюби́вая Богоро́дице, любве́ мя плотски́я лука́выя ны́не вско́ре свободи́, Влады́чице, и порабо́ти Боже́ственней во́ли ле́ностию погиба́ющаго.
Та́же, Досто́йно е́сть: и покло́н до земли́: Трисвято́е. По О́тче на́ш: тропа́рь, и про́чее обы́чно, и отпу́ст.
Суббота 
В суббо́ту у́тра 
по 1-м стихосло́вии, седа́льны му́ченичны, гла́с 4:
Дне́сь а́нгельская во́инства в па́мять страстоте́рпец приидо́ша, ве́рных мы́сли просвети́ти, и вселе́нную благода́тию уясни́ти: от ни́хже, Бо́же, умоле́н быва́я, да́руй на́м ве́лию ми́лость.
Сти́х: Ди́вен Бо́г во святы́х Свои́х, Бо́г Изра́илев.
Кресто́м вооружи́вшеся, страстоте́рпцы Твои́, Христе́ Бо́же на́ш, победи́ша ко́зни началозло́бнаго врага́, возсия́ша я́ко свети́ла, челове́ки наставля́юще, даю́т исцеле́ния ве́рою прося́щым. Те́х мольба́ми спаси́ ду́шы на́шя.
Сла́ва, и ны́не, Богоро́дичен: Е́же от ве́ка утае́ное, и а́нгелом неве́домое та́инство, Тобо́ю, Богоро́дице, су́щым на земли́ яви́ся Бо́г, в несли́тном соедине́нии воплоща́ем, и Кре́ст во́лею на́с ра́ди восприи́м, и́мже воскреси́в первозда́ннаго, спа́се от сме́рти ду́шы на́шя.
По 2-м стихосло́вии седа́льны, гла́с 4:
Му́ченицы Твои́, Го́споди, во страда́ниих свои́х венцы́ прия́ша нетле́нныя от Тебе́ Бо́га на́шего: иму́ще бо кре́пость Твою́, мучи́телей низложи́ша, сокруши́ша и де́монов немощны́я де́рзости, те́х моли́твами спаси́ ду́шы на́шя.
Сти́х: Мно́ги ско́рби пра́ведным, и от все́х и́х изба́вит я́ Госпо́дь.
И́же во все́м ми́ре му́ченик Твои́х, я́ко багряни́цею и ви́ссом кровьми́ Це́рковь Твоя́ украси́вшися, те́ми вопие́т Ти́, Христе́ Бо́же: лю́дем Твои́м щедро́ты Твоя́ низпосли́, ми́р жи́тельству Твоему́ да́руй, и душа́м на́шым ве́лию ми́лость.
Сти́х: Блаже́ни, я́же избра́л, и прия́л еси́, Го́споди, и па́мять и́х в ро́д и ро́д.
Ду́шы я́же преста́вил еси́, Спа́се, от вре́менных, упоко́й я́ко благоутро́бен и всеси́лен, и Еди́н Человеколю́бец, прости́ я́ко ще́др соде́янная и́ми: и поми́луй, Ми́лостиве, дела́ ру́к Твои́х, моли́твами Богоро́дицы, Еди́не Человеколю́бче.
Сла́ва, и ны́не, Богоро́дичен: Чи́стая Всенепоро́чная и Неискусому́жная: Я́же Еди́на Безле́тнаго Сы́на и Сло́ва Бо́жия в ле́то ро́ждшая, сего́ со святы́ми и честны́ми патриа́рхи, и му́ченики, и проро́ки, и преподо́бными моли́, дарова́ти на́м очище́ние и ве́лию ми́лость.
Кано́н святы́м му́чеником, и святи́телем, и проро́ком, и преподо́бным, [его́же краегране́сие: Све́тло похваля́ю Боже́ственныя Христо́вы дру́ги.] Творе́ние Ио́сифово. Гла́с 4.
ПЕ́СНЬ 1
Ирмо́с: Триста́ты кре́пкия, Рожде́йся от Де́вы, безстра́стия во глубине́, души́ трича́стное потопи́, молю́ся, да Тебе́ я́ко в тимпа́не, во умерщвле́нии телесе́ побе́дное воспою́ пе́ние.
Светле́ется при́сно честна́я це́рковь, по́двиги све́тлыми госпо́дних страда́лец, и Христа́ возсия́вшаго Со́лнца от Де́вы, и тьму́ разгна́вшаго пре́лести, сла́вит почита́ющи.
Восхва́лим ве́рно Христо́вы святи́тели, изря́дныя лю́ди упа́сшыя до́бре, и све́тло да похва́лим собо́р ве́сь преподо́бно пожи́вших, и теле́сныя сла́сти умертви́вших ду́хом.
Кре́пость от Бо́га жена́м дарова́ся, в посте́ и кре́пком страда́нии врага́ попра́вшым благода́тию: те́х моли́твами, Го́споди, и проро́к святы́х Твои́х ми́лости Твоя́ все́м низпосли́.
Сла́ва: Оправда́й, Христе́, рабы́ Твоя́, я́же пра́ведным промышле́нием, от жития́ тле́ннаго к нетле́нней жи́зни преве́л еси́: со все́ми же твои́ми пра́ведными ликовствова́ти сподо́би, те́х презира́я прегреше́ния.
Богоро́дичен: Избавля́я на́с от осужде́ния пе́рваго, Сы́н Бо́жий, благоизво́ли, Чи́стая, и Сы́н бы́ти Тво́й. Те́мже и всыни́вшеся Тебе́ ра́ди небе́снаго благослови́м Отца́, пою́ще Тебе́.
Други́й кано́н усо́пшым, его́же пое́м наряду́, иде́же не́сть мине́и, [его́же краегране́сие: Пра́вило четве́ртое, кончи́ну воспомина́я.] Гла́с 4.
ПЕ́СНЬ 1
Ирмо́с: Мо́ря чермну́ю пучи́ну, невла́жными стопа́ми, дре́вний пешеше́ствовав Изра́иль, крестообра́зныма Моисе́овыма рука́ма, Амали́кову си́лу в пусты́ни победи́л е́сть.
Припе́в: Ди́вен Бо́г во святы́х Свои́х, Бо́г Изра́илев.
Держа́й за десну́ю ру́ку ра́б Твои́х, наста́ви и́х на па́жить безсме́ртную, Спа́се, на зре́ние добро́ты Твоея́ страстоно́сцы му́ченики умоле́н быва́я.
Припе́в: Упоко́й, Го́споди, ду́шы усо́пших ра́б Твои́х.
Неизрече́нную и блаже́нную сла́ву Твою́, преста́вльшыяся ве́рою насле́довати сподо́би, Христе́, презира́я прегреше́ния и́х, и оправда́й благода́тию, излия́нием Твоея́ кро́ве.
Сла́ва: Ме́ртвостию Твое́ю живоно́сною умертви́теля умертви́л еси́, Христе́ Бо́же, и́хже прия́т, и и́мже Твою́ воздая́ жи́знь, Са́м ны́не упоко́й ве́рныя рабы́ Твоя́.
И ны́не: Красе́н превысоча́йшими добро́тами, я́ко Бо́жий Сы́н: а я́ко из Тебе́, Де́во, воплоти́выйся и на Дре́ве пове́шен бы́в добро́ты не име́яше, сме́рть за все́х прия́т.
ПЕ́СНЬ 3
Ирмо́с: Лу́к си́льных изнемо́же, и немощству́ющии препоя́сашася си́лою: сего́ ра́ди утверди́ся в Го́споде се́рдце мое́.
Я́коже а́гнцы добропобе́днии му́ченицы, заколе́ни бы́вше, Христу́ принесо́шася, закла́вшемуся а́гнцу и сло́ву Бо́жию за все́х избавле́ние.
Уста́ Бо́жия бы́вше священнотаи́нницы, от недосто́йных изведо́ша досто́йныя, уче́ньми свяще́нными просвеща́юще.
Обре́те преподо́бных сосло́вие, воздержа́ния ра́ди пи́щу неиждива́емую, наслади́вшеся зре́ньми и Боже́ственными восхожде́ньми.
Сла́ва: Вся́, Христе́, я́же в ве́ре преста́вил еси́, мольба́ми все́х святы́х Твои́х, упоко́й, презре́в я́же соде́янная в житии́ те́х прегреше́ния.
Богоро́дичен: Хвалу́ Бо́гу принесе́м, от Де́вы ро́ждшемуся пло́тию, и же́н ли́ки а́нгельским лико́м совоку́пльшему.
И́н Ирмо́с: Не му́дростию и си́лою, и бога́тством хва́лимся, но Тобо́ю, О́тчею Ипоста́сною Му́дростию, Христе́: не́сть бо свя́т па́че Тебе́, Человеколю́бче.
Победи́вше и́дольскую пре́лесть му́ченицы, Влады́ку и Бо́га ны́не мо́лят, дарова́ти пре́жде сконча́вшымся Боже́ственный поко́й.
Обраща́ющееся ору́жие премину́ти благоволи́, и дре́ва живо́тнаго подо́бно прича́стие улучи́ти, я́же преста́вил еси́ рабы́ Твоя́, Влады́ко.
Сла́ва: В раи́, Христе́, пи́щи водвори́тися рабо́м Твои́м сподо́би, иде́же гла́с чи́ст пра́зднующих, согреше́ний оставле́ние те́м да́руя.
И ны́не: Боже́ственному рождеству́ де́вство сочета́ла еси́, Пречи́стая: Зижди́теля бо вся́ческих несказа́нно родила́ еси́, Его́же хоте́нию вся́ повину́ются.
ПЕ́СНЬ 4
Ирмо́с: Седя́й в сла́ве на престо́ле Божества́, во о́блаце ле́гце прии́де Иису́с Пребоже́ственный, нетле́нною дла́нию, и спасе́ зову́щыя: сла́ва, Христе́, си́ле Твое́й.
Свяще́ннейшее просла́вися му́чеников сосло́вие, свяще́нно просла́виша у́ды свои́ми Го́спода, от все́х А́нгел сла́вимаго: и мо́лятся изба́витися на́м от вся́кия ско́рби.
Ум невеще́ственнаго светозаре́ния сия́ющ, иму́ще Боже́ственнии святи́телие, но́щь вся́кия пре́лести разруши́сте, и неле́стным наставле́нием наста́висте Богоизбра́нное ста́до Христо́во к ра́зуму.
Украси́ся преподо́бных многочи́сленное мно́жество, и возвели́чися Боже́ственных же́н еди́нственное торжество́, и проро́к почте́ся собо́р святы́й, со а́нгельскими собо́ры соедини́вся ра́дуяся.
Сла́ва: А́нгелом согра́ждане бы́вше, святи́и му́ченицы, усо́пшым все́м испроси́те ослабле́ние, и рая́ Боже́ственнаго вселе́ние, и прегреше́ний коне́чное избавле́ние.
Богоро́дичен: И́же Де́ву Тя́ сохрани́в по рождестве́ нетле́нну, де́вы вся́ Тебе́ обстоя́щыя просла́ви: с ни́миже непреста́нно моли́ся, спасти́ся от вся́кия ско́рби и напа́сти душа́м на́шым.
И́н Ирмо́с: Вознесе́на Тя́ ви́девши Це́рковь на Кресте́, Со́лнце пра́ведное, ста́ в чи́не свое́м, досто́йно взыва́ющи: сла́ва си́ле Твое́й, Го́споди.
Я́вльшеся му́ченицы я́ко свети́льницы, не́бо просвеща́ют церко́вное, и́же и у Спа́са Христа́ про́сят, дарова́ти усо́пшым ослабле́ние.
Же́зл си́лы иму́ще Кре́ст Тво́й раби́ Твои́, мирско́е мо́ре проидо́ша: и́хже всели́ в го́ру Твою́, Го́споди, в не́йже соде́лал еси́ святы́ню.
Сла́ва: В селе́ния вои́стинну возлю́бленная, я́же избра́л еси́, Влады́ко, и я́же прия́л еси́ рабы́ Твоя́, благоволи́ всели́тися я́ко милосе́рд, иде́же пра́ведных ду́си.
И ны́не: И́же ме́ртвыми и живы́ми облада́яй, вопло́щься я́ко Челове́к из Тебе́, Богома́ти, сме́рть претерпе́ пло́тию Безсме́ртный, разруши́в сме́рти си́лу.
ПЕ́СНЬ 5
Ирмо́с: Ты́, Го́споди мо́й, Све́т в ми́р прише́л еси́, Све́т Святы́й, обраща́яй из мра́чна неве́дения, ве́рою воспева́ющыя Тя́.
Возноси́ми на Кре́ст и колесы́ сокруша́еми, ссеца́еми же на у́ды кре́пцыи му́ченицы, Бо́гу яви́шася не отсе́чени.
Спаси́телие ве́рным, святи́телие бы́вше, приведо́сте а́гнцу и влады́це, и́хже пасти́ преподо́бне вве́ристеся.
Мяте́жей мирски́х отлучи́вшеся, преподо́бнии, умири́сте сердца́ от страсте́й, и все́х Бо́гу сы́нове бы́сте.
Сла́ва: Боже́ственнии проро́цы, и же́н сосло́вие Бо́гу угоди́вшии, пре́жде усо́пшым проси́те поко́й.
Богоро́дичен: Бо́г в Тя́ всели́вся, Пречи́стая Де́во, соде́ла челове́ки Своея́ Сла́вы Боже́ственная жили́ща.
И́н Ирмо́с то́йже.
Ты́, Го́споди, Твоего́ влады́чествия просла́вил еси́ му́ченики: те́хже ра́ди пре́жде усо́пшыя упоко́й, я́ко благоутро́бен.
Нереши́мый живо́т, кра́сное ра́дование, и непрестаю́щее весе́лие, пре́жде уме́ршым пода́ждь, Многоми́лостиве.
Сла́ва: Еди́не Бла́же, и исто́чниче бла́гости, упоко́й и́же в ве́ре, и Твое́м позна́нии житие́ сконча́вших.
И ны́не: Пое́м Тя́, Богома́ти, Е́юже су́щым во тьме́ возсия́ неизрече́нный и непристу́пный Све́т, и любо́вию блажи́м.
ПЕ́СНЬ 6
Ирмо́с: Приидо́х во глубины́ морски́я, и потопи́ла мя́ е́сть бу́ря мно́гих грехо́в: но я́ко Бо́г из глубины́ возведи́ живо́т мо́й, Многоми́лостиве.
Я́ко прече́стно ка́мение му́ченицы, по земли́ прему́дро валя́ющеся, злоче́стия зда́ние все́ низверго́сте, и хра́мы Бо́жия бы́сте.
От руки́ наси́льственныя спаса́ете подру́чники вся́, святи́телие, пра́веднии и преподо́бнии, и́же о Христе́ ста́до соблюда́юще: сего́ ра́ди ублажа́етеся.
Рече́нием проро́ческим после́дующе, же́н мно́жество, во страда́ниих же и в посте́, от жены́ Де́вы возсия́вшему, Бо́гу сло́ву угоди́ша.
Сла́ва: Все́м животе́ уме́ршым, я́же от на́с в ве́ре преше́дшыя к Тебе́ зижди́телю, во све́те со святы́ми Твои́ми, Многоми́лостиве, сподо́би.
Богоро́дичен: Усты́, и язы́ком, и се́рдцем испове́даю Тя́, Отрокови́це, Бо́га на́шего Чи́стую Ма́терь: и Твои́м хода́тайством изба́ви мя́ ве́чнаго осужде́ния.
И́н Ирмо́с: Пожру́ Ти со гла́сом хвале́ния, Го́споди, Це́рковь вопие́т Ти́, от бесо́вския кро́ве очи́щшися, ра́ди ми́лости от ре́бр Твои́х исте́кшею Кро́вию.
Копие́ Боже́ственная Твоя́ ре́бра пробо́дшее, обраща́ющееся ору́жие уви́девше, Спа́се, да отсту́пит от ра́б Твои́х мольба́ми страстоте́рпец Твои́х.
На Дре́ве пове́шен бы́в Спа́се мо́й, ра́й отве́рзл еси́: в ве́ре у́бо преста́вленыя во́нь всели́, я́ко ще́др, и Твоея́ жи́зни прича́стники покажи́.
Сла́ва: Па́жити живо́тныя сподо́би наслади́тися, и́же к Тебе́, Влады́ко, благоче́стно преходя́щыя сме́ртию, и с пра́ведными и́же от ве́ка сопричти́.
И ны́не: Сло́во я́ко Бо́г сы́й неви́дим, и вопло́щься ви́димь бы́сть, от Де́вы Отрокови́цы неискусому́жныя, и сме́ртию Свое́ю сме́рть разруши́.
ПЕ́СНЬ 7
Ирмо́с: Авраа́мстии иногда́ в Вавило́не о́троцы пе́щный пла́мень попра́ша, пе́сньми взыва́юще: оте́ц на́ших Бо́же благослове́н еси́.
Влады́ки Христа́ освяще́нныя сосу́ды, це́ркве забра́ла и столпы́ Госпо́дни му́ченики в весе́лии души́ воспои́м согла́сно.
Святи́телие Христо́вы, и преподо́бных все́х ли́к Боже́ственный ра́дуется с вы́шними си́лами: те́х моли́твами, Христе́, спаса́й пою́щыя Тя́.
Терпе́ние благо́е же́н преподо́бне и страда́льне просия́вших и ве́рою по́стничествовавших, Е́ву послуша́нием уязви́вшаго низложи́.
Сла́ва: Ты́ И́же а́да разруши́вый, и сме́рть попра́вый, Твое́ю сме́ртию, я́же преста́вил еси́ в ве́ре упоко́й, и рая́ покажи́ жи́тели.
Богоро́дичен: Пла́мень и́же купину́ дре́вле не опаля́ющий, ви́дя законополо́жник, науча́шеся о́бразу Рождества́ твоего́, Богороди́тельнице Де́во, при́сно благослове́нная.
И́н Ирмо́с: В пещи́ Авраа́мстии о́троцы перси́дстей, любо́вию благоче́стия па́че, не́жели пла́менем опаля́еми взыва́ху: благослове́н еси́ в хра́ме сла́вы Твоея́, Го́споди.
Терпе́ние же и пожда́ние, и кро́ви все́х му́ченик, избавле́ние прие́м, благоче́стно усо́пшыя у тебе́ упоко́й, я́ко ми́лостив и благопремени́тель.
Причета́вый к перворо́дным, и пра́ведным Твои́м, Спа́се, ду́шы ра́б Твои́х к Тебе́ преста́вленыя, сподо́би непреста́нно Тебе́ наслажда́тися, все́ми владу́щаго.
Сла́ва: С весе́лием и со дерзнове́нием и све́тлостию Сло́ве Бо́жий Изба́вителю, благоволи́ я́ко Бо́г на о́блацех сре́сти Тя́, и́хже Ты́ прия́л еси́ ны́не я́ко ми́лостив.
И ны́не: Благослове́нная Богороди́тельнице Де́во Ма́ти, ра́дуйся: Тебе́ бо ра́ди бы́сть вои́стинну сме́рти потребе́ние, живо́т же неразори́мый уме́ршым дарова́ся.
ПЕ́СНЬ 8
Ирмо́с: Изба́вителю все́х Всеси́льне, посреде́ пла́мене благоче́ствовавшыя, снизше́д ороси́л еси́, и научи́л еси́ пе́ти: вся́ дела́ благослови́те, по́йте Го́спода.
Святи́телие, проро́цы, и му́ченицы, свяще́нный по́двиг сконча́вшии, свяще́нное улучи́ша водворе́ние со А́нгелы: с ни́миже про́сят очище́ния на́м все́м и ве́лия ми́лости.
Просвети́вшеся ду́хом преподо́бнии, бесо́вскую тьму́ погуби́ша: с ни́миже священному́ченицы, и святи́телие, проро́цы с пра́ведными, Бо́га во хвале́нии сла́вят.
И́же пре́жде безу́мием хваля́йся погуби́ти зе́млю и мо́ре, жена́ми всегда́ попира́ется, страда́нием же и посто́м послужи́вшими Бо́гу со усе́рдием.
Сла́ва: О все́х, Христе́, мо́лимся Ти́, ве́рою усо́пших, я́ко милосе́рд си́х к лико́м причти́ спаса́емых, непреста́нно вопию́щих: вся́ дела́ благослови́те Госпо́дня Го́спода.
Богоро́дичен: Ми́лости Твоея́ сподо́би мя́, благоми́лостивное Сло́во ро́ждшая, Богороди́тельнице Влады́чице, и вопию́ща мя́ спаси́: вся́ дела́ благослови́те Госпо́дня Го́спода.
И́н Ирмо́с: Ру́це распросте́р Дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Му́чеников прие́мля моле́ния, и ми́лование к единоплеме́нному, ду́шы упоко́й, Влады́ко, в ве́ре Твое́й усо́пших, грехи́ презря́ си́х вопию́щих Ти́: вся́ дела́ благослови́те Госпо́дня Го́спода.
Ме́ртв со беззако́нникома вмени́вся, ме́ртвым источи́л еси́ жи́знь безсме́ртную, преста́вленыя у́бо рабы́ Твоя́ о наде́жди воскре́сния, Ца́рствие Твое́ улучи́ти сподо́би, Спа́се, Тебе́ вопию́щих: вся́ дела́ благослови́те Госпо́дня Го́спода.
Сла́ва: Вои́стинну приснотеку́щий исто́чниче бла́гости, в небе́сных селе́ниих сконча́вшыяся рабы́ Твоя́, и житие́ тле́нное оста́вльшыя, кро́тко Спа́се, примири́, Тебе́ вопию́щыя: вся́ дела́ благослови́те Госпо́дня Го́спода.
И ны́не: Еди́на Ты́ яви́лася еси́ на земли́ Де́во Пречи́стая, и Ма́ти безму́жная: Бо́га бо родила́ еси́ Влады́чице па́че сло́ва и смы́сла, и ве́чную жи́знь ме́ртвым источи́ла еси́. Те́мже вси́ Тя благослови́м, Мари́е Богоневе́сто.
ПЕ́СНЬ 9
Ирмо́с: Е́ва у́бо неду́гом преслуша́ния кля́тву всели́ла е́сть, Ты́ же, Де́во Богоро́дице, прозябе́нием чревоноше́ния ми́рови Благослове́ние процвела́ еси́: Те́м Тя́ вси́ велича́ем.
Ви́девше Боже́ственныя да́ры му́ченицы, и по́чести прие́млюще вели́ких свои́х боле́зней, ра́дуются Христа́ велича́юще, си́х вои́стинну возвели́чившаго, и победоно́сцы показа́вшаго.
Я́ко святи́тельствующе лю́дем, поста́влени бы́вше святи́телие Богопропове́дницы, я́ко просвети́вшеся посто́м, со́лнца светле́йше преподо́бнии просия́сте, ве́рных озаря́юще де́л вели́ких явле́нием.
Со священному́ченики ку́пно, и со все́ми проро́ки, ублажи́м вся́ преподо́бныя и пра́ведники, и жены́ све́тло угоди́вшыя, те́х мольба́ми, Христе́, вопию́ще: изба́ви гее́нны ду́шы на́шя.
Сла́ва: Ея́же сподо́бишася ра́дости святи́и, и́же до́бре Тебе́, Христе́, угоди́вшии, тоя́ преста́вльшыяся к Тебе́ ве́рою сподо́би, те́х презира́я согреше́ния, Го́споди еди́не многоми́лостиве.
Богоро́дичен: Я́вльшися вы́шних херуви́м Всенепоро́чная превы́шши, я́ко ро́ждши содержи́теля вся́ческих, вы́шши у́м мо́й соде́лай, на стра́сти плотски́я укрепля́ющи мя́, влады́чняя твори́ти хоте́ния.
И́н Ирмо́с то́йже.
Да́л еси́ и́стинным страда́льцем, и му́чеником дерзнове́ние моли́ти Тя́, Го́споди: да́ждь же ве́рою преста́вльшымся, Боже́ственное те́х ра́ди избавле́ние, в ме́сто селе́ния свята́го всели́тися да́руя.
Манове́нием вседе́тельным, и́же вся́ческая поле́зне соде́ловая, живы́ми име́я о́бласть, и ме́ртвыми госпо́дьствуя, я́ко всеси́лен, учини́, я́же преста́вил еси́ рабы́ Твоя́ на вода́х поко́йных.
Сла́ва: И́же естество́м сы́й я́ко бла́г, И́же бога́тый в ми́лостех и в бла́гости, изба́ви от тьмы́ кроме́шния, призыва́ющыя Твое́ и́мя, ве́рою оправда́в и благода́тию, си́х просвети́, я́ко Человеколю́бец.
Богоро́дичен: О́бразы, Всенепоро́чная, Твоего́ рождества́ проро́цы пропове́даша, и́нако же друзи́и пресла́вно Тебе́ нарица́ния слага́юще: Живо́т бо во а́де су́щым родила́ еси́, держа́ву сме́рти разруша́ющий.
Та́же, Досто́йно е́сть: И покло́н, ектениа́, и свети́лен, и псалмы́ обы́чныя.
На хвали́тех стихи́ры му́ченичны, гла́с 4:
Кто́ не ужаса́ется зря́, святи́и му́ченицы, по́двига до́браго, и́мже подвиза́стеся? ка́ко во пло́ти су́ще, безпло́тнаго врага́ победи́сте, Христа́ испове́дающе, и Кресто́м вооружи́вшеся; те́мже досто́йно яви́стеся бесо́в прогони́тели, и ва́рваров победи́тели, непреста́нно моля́щеся спасти́ся душа́м на́шым.
А́нгелом соприча́стницы бы́сте, святи́и му́ченицы, на суди́щи Христа́ му́жески пропове́давше: вся́ бо я́же в ми́ре оста́висте кра́сная я́ко не су́ща, ве́ру же я́ко наде́жду тве́рду удержа́сте, те́мже и ле́сть отгна́вше, источа́ете ве́рным исцеле́ний дарова́ния, непреста́нно моля́щеся спасти́ся душа́м на́шым.
Ка́ко ва́шым подвиго́м не удиви́мся, святи́и му́ченицы? Я́ко те́лом умира́ющим обложе́ни, безпло́тныя враги́ победи́сте, не устраши́ша ва́с мучи́тельская преще́ния, ни ужаси́ша ва́с му́к приложе́ния, вои́стинну досто́йно от Христа́ просла́вистеся.
Честна́ сме́рть святы́х Твои́х, Го́споди, мече́м бо и огне́м, и душе́ю сокруше́нною пролия́ша кро́вь свою́, упова́ние иму́ще на Тя́, восприя́ти трудо́в мзду́: претерпе́ша бо и прия́ша от Тебе́, Спа́се, ве́лию ми́лость.
Ме́ртвен: В поко́ищи Твое́м, Го́споди, иде́же вси́ святи́и твои́ почива́ют, усо́пшыя рабы́ Твоя́ поко́й, я́ко еди́н сы́й Человеколю́бец.
Сла́ва: Где́ е́сть ми́ра пристра́стие? Где́ е́сть привре́менное мечта́ние? Где́ е́сть зла́то и сребро́? Где́ е́сть рабо́в мно́жество и молва́? Вся́ пра́х, вся́ пе́пел, вся́ се́нь! Но прииди́те возопии́м безсме́ртному Царю́: Го́споди, ве́чных Твои́х бла́г сподо́би преста́вльшыяся от на́с, и упоко́й ты́я в нестаре́емом блаже́нстве.
И ны́не, Богоро́дичен: Еди́на Чи́стая и Пречи́стая Де́во, я́же Бо́га безсе́менно ро́ждшая, моли́ спасти́ся душа́м на́шым.
На стихо́вне стихи́ры поко́йны, гла́с 4:
Подо́бен: Да́л еси́ зна́мение:
Вои́стинну стра́шно е́сть та́инство сме́ртное: ка́ко душа́ от те́ла ну́ждею разлуча́ется, от соста́в и сочета́ния есте́ственнаго соу́за Боже́ственным хоте́нием разделя́ется; те́мже Тебе́ мо́лимся: преста́вленыя упоко́й в кро́ве пра́ведных Твои́х, Жизнода́вче Человеколю́бче.
Сти́х: Блаже́ни, я́же избра́л и прия́л еси́, Го́споди.
Со́н явля́ется, ве́рующым в Тя́ сме́рть, Тебе́ положе́ну во Гро́бе, все́ми Владу́щему, и сме́ртную держа́ву Разо́ршему, и Упраздни́вшему ея́ наси́лие многоле́тное. Те́мже Ти́ мо́лимся: преста́вленыя учини́ в ра́дости святы́х Твои́х, и в пра́ведных све́тлости.
Сти́х: Ду́шы и́х во благи́х водворя́тся.
Ты́ пра́вда же и освяще́ние на́м бы́л еси́, и душа́м избавле́ние: Отцу́ бо приве́л еси́ опра́вданы и изба́влены, восприе́м на́ше до́лжное запреще́ние. И ны́не мо́лим Тя́: преста́вленыя упоко́й в ра́дости и све́тлости святы́х твои́х, Благода́телю и Человеколю́бче.
Сла́ва, и ны́не, Богоро́дичен: Словесе́м после́дующе богоглаго́ливых проро́к, Богоро́дицу Тя́ Всенепоро́чная, му́дрствуем: Бо́га бо родила́ еси́ воплоти́вшагося недомы́сленно, изба́вльшаго на́с плене́нных согреше́нии. Его́же ны́не моли́, Пречи́стая, преста́вленыя рабы́ Твоя́ свои́м просвети́ти озаре́нием.
Та́же, Бла́го е́сть: Трисвято́е. По О́тче на́ш: тропа́рь, ектениа́, и ча́с 1-й: псалмы́ обы́чныя, и отпу́ст.
В суббо́ту блаже́нны. Гла́с 4: 
Дре́вом Ада́м рая́ бы́сть изселе́н: Дре́вом же кре́стным разбо́йник в ра́й всели́ся. Ов у́бо вку́ш, за́поведь отве́рже Сотво́ршаго: о́в же сраспина́ем, Бо́га испове́да тая́щагося, помяни́ мя, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство небе́сное.
Распала́ющеся Христо́вою любо́вию, святи́и му́ченицы, злоче́стия о́гнь ороше́нием по́двиг угаси́сте, и свети́льницы многосве́тлии Це́ркве яви́стеся, отгоня́юще бла́гостию тьму́ неду́гов и скорбе́й от ду́ш на́ших. Те́мже до́лжно похваля́ем ва́с.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Святи́телие свяще́ннии, и проро́к Боже́ственное сосло́вие, и преподо́бных ли́цы, и же́н святы́х еди́нственное торжество́, Бо́гу угоди́вше доброде́тельными дея́нии, и просла́вишася. Те́х ублажа́ем, мольба́ми и́х моля́ще, получи́ти ве́чный живо́т и просвеще́ние.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Иде́же сия́ет Тво́й све́т, и иде́же ли́цы святы́х ра́дуются, отню́дуже отбеже́ воздыха́ние и боле́знь, учини́ рабы́ Твоя́ пре́жде сконча́вшыяся, и оста́вльшыя житие́ многоболе́зненное, пе́ти Твою́ неизрече́нную, Христе́, благосты́ню, презре́в и́х прегреше́ния, я́же на земли́ соде́яша.
Сла́ва: Неразлу́чная Тро́ице, я́же во Отце́, и Сы́не, и Ду́хе, соединя́ема вся́чески, неслива́ема со́бствы, Еди́нице Триипоста́сная, уме́ршыя ве́рно у тебе́ поко́й, мольба́ми святы́х Твои́х му́ченик, Оте́ц же и честны́х проро́к, подаю́щи очище́ние душа́м на́шым.
И ны́не: Его́же роди́ Оте́ц пре́жде денни́цы, Сло́во зачала́ еси́, и родила́ еси́ пло́тию, бы́вша челове́ка соверше́нна, двема́ познава́ема де́йствы, Пречи́стая, и во́лема. Того́ у́бо моли́, я́ко Зижди́теля и Го́спода, уще́дрити на́с Тебе́ пою́щих, Отрокови́це Богоневе́стная.
Коне́ц четве́ртому гла́су.
ГЛАС 5 
Суббота 
В суббо́ту ве́чера, на ма́лей вече́рни 
на Го́споди, воззва́х, поста́вим стихо́в 4: и пое́м стихи́ры воскре́сны осмогла́сника 3, повторя́юще 1-ю, гла́с 5:
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Честны́м Твои́м Кресто́м, Христе́, диа́вола посрами́л еси́, и Воскресе́нием Твои́м жа́ло грехо́вное притупи́л еси́, и спа́сл еси́ ны от вра́т сме́ртных: сла́вим Тя́, Единоро́дне.
Воскресе́ние дая́й ро́ду челове́ческому: я́ко овча́ на заколе́ние веде́ся: устраши́шася сего́ кня́зи а́дстии, и взя́шася врата́ плаче́вная. Вни́де бо Ца́рь сла́вы Христо́с, глаго́ля су́щым во у́зах, изыди́те: и су́щым во тьме́, откры́йтеся.
Ве́лие чу́до, неви́димых Соде́тель, за человеколю́бие пло́тию пострада́в, воскре́се, Безсме́ртный. Прииди́те оте́чествия язы́к, Тому́ поклони́мся: благоутро́бием бо Его́ от пре́лести изба́вльшеся, в трие́х ипоста́сех еди́наго Бо́га пе́ти навыко́хом.
Сла́ва, и ны́не, Богоро́дичен: Боголе́пную и честну́ю Отрокови́цу почти́м, Пречестну́ю Херуви́мов: Соде́тель бо все́х вочелове́читися восхоте́вый, в Ту́ю всели́ся неизрече́нно. О стра́нных веще́й, и пресла́вных та́инств! Кто́ не удиви́тся о се́м внуши́вый, я́ко Бо́г Челове́к быва́ет, и преложе́ние в Не́м не бе́? И де́вства врата́ про́йде, и умале́ние в Не́м не оста́вися, я́коже проро́к глаго́лет: челове́к сия́ не про́йдет когда́, то́кмо еди́н Госпо́дь Бо́г Изра́илев, име́яй ве́лию ми́лость.
Та́же, Све́те ти́хий:
Посе́м проки́мен: Госпо́дь воцари́ся: три́жды. Сти́х: Облече́ся Госпо́дь в си́лу, и препоя́сася.
Та́же, Сподо́би, Го́споди, в ве́чер се́й:
Иере́й же ектении́ не глаго́лет, но пое́м на стихо́вне стихи́ру воскре́сну, гла́с 5:
Тебе́ Воплоще́ннаго Спа́са Христа́, и Небе́с не разлучи́вшася, во гла́сех пе́ний велича́ем: я́ко Кре́ст и сме́рть прия́л еси́ за ро́д на́ш, я́ко Человеколю́бец Госпо́дь, испрове́ргий а́дова врата́, тридне́вно воскре́сл еси́, спаса́я ду́шы на́шя.
И́ны стихи́ры подо́бны пресвяте́й Богоро́дице, гла́с 5:
Подо́бен: Ра́дуйся по́стником:
Сти́х: Помяну́ и́мя Твое́ во вся́ком ро́де и ро́де.
Ру́це простира́ю к Тебе́, и скве́рнеи устне́ отверза́ю к моле́нию, и преклоня́ю серде́чное коле́но, и у́мно нога́м Твои́м пречи́стым ны́не прикаса́юся, Чи́стая: и припа́даю к Тебе́: боле́зни моя́ исцели́, ле́тныя моя́ мно́гия и неисце́льныя бла́гостию Твое́ю исцели́ стру́пы. Изба́ви от ви́димых враго́в и неви́димых: облегчи́, Отрокови́це, тяготу́ ле́ности моея́, я́ко да Тя́ пою́ и сла́влю, Е́юже обре́те ми́р ве́лию ми́лость.
Сти́х: Слы́ши, Дщи́, и ви́ждь, и приклони́ у́хо Твое́.
Ра́дуйся, Сы́на Бо́жия несказа́нно заче́ншая, Всенепоро́чная, и Сего́ ро́ждшая, пло́ть по на́м вои́стинну от крове́й Твои́х прии́мшаго, ду́шу у́мную же и самовла́стную иму́щаго: неоску́дно бо во Ада́ма обле́кшагося, ми́лости ра́ди и бла́гости неизрече́нныя. Отону́дуже во двою́ естеству́ на́м возвеща́ется, обои́х показу́яй в Себе́ де́йство Христо́с: Его́же моли́ душа́м на́шым да́ти ве́лию ми́лость.
Сти́х: Лицу́ Твоему́ помо́лятся бога́тии лю́дстии.
Ра́дуйся добро́то Иа́ковля, Ю́же избра́ Бо́г, Ю́же возлюби́, две́ре спаса́емых, пламеноно́сная клеще́, кля́твы разреше́ние, Всеблагослове́нная: чре́во Боговмести́мое, па́дших возведе́ние: Святе́йшая Херуви́мов, и тва́рей преиму́щая: неудобозри́мое виде́ние, слы́шание нове́йшее, неизрече́нное глаго́лание, колесни́це Сло́ва: о́блаче, из него́же возсия́ Со́лнце, и мене́ озаря́я, и су́щым во тьме́ подая́ ве́лию ми́лость.
Сла́ва, и ны́не, Богоро́дичен: Я́же о Тебе́ проро́чествия, испо́лнишася, Де́во Чи́стая: о́в у́бо от проро́к две́рь Тя́ прорече́, во Еде́ме на восто́к зря́щую, ю́же никто́же про́йде, то́чию Зижди́тель Тво́й, и всего́ ми́ра: о́в же купину́ огне́м жего́му, я́ко в Тебе́ обита́ о́гнь Божества́, и неопали́ма пребы́сть, и́н го́ру святу́ю, от нея́же отсече́ся ка́мень краеуго́льный, кроме́ ру́ки челове́ческия, и порази́ о́браз мы́сленнаго Навуходоно́сора: вои́стинну ве́лие и пресла́вное, е́же в Тебе́ та́инство е́сть, Богома́ти. Те́мже Тя́ сла́вим: Тобо́ю бо бы́сть спасе́ние душа́м на́шым.
Та́же, Ны́не отпуща́еши: Трисвято́е. И по О́тче на́ш: Тропа́рь: Собезнача́льное сло́во: Богоро́дичен: Ра́дуйся, две́ре Госпо́дня непроходи́мая: Ектениа́. И отпу́ст.
В суббо́ту на вели́цей вече́рни 
на Го́споди, воззва́х, поста́вим стихо́в 10 и пое́м стихи́ры воскре́сны, гла́с 5:
Сти́х: Изведи́ из темни́цы ду́шу мою́, испове́датися и́мени Твоему́.
Честны́м Твои́м Кресто́м, Христе́, диа́вола посрами́л еси́, и Воскре́снием Твои́м жа́ло грехо́вное притупи́л еси́, и спа́сл еси́ ны́ от вра́т сме́ртных: сла́вим Тя́, Единоро́дне.
Сти́х: Мене́ жду́т пра́ведницы, до́ндеже возда́си мне́.
Воскресе́ние дая́й ро́ду челове́ческому, я́ко овча́ на заколе́ние веде́ся: устраши́шася Сего́ кня́зи а́дстии, и взя́шася врата́ плаче́вная. Вни́де бо Ца́рь сла́вы Христо́с, глаго́ля су́щым во у́зах, изыди́те: и су́щым во тьме́, откры́йтеся.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Ве́лие чу́до, неви́димых Соде́тель, за человеколю́бие пло́тию пострада́в, воскре́се Безсме́ртный, прииди́те оте́чествия язы́к, Тому́ поклони́мся: благоутро́бием бо Его́ от пре́лести изба́вльшеся, в трие́х Ипоста́сех еди́наго Бо́га пе́ти навыко́хом.
И́ны стихи́ры Анато́лиевы, гла́с то́йже.
Сти́х: Да бу́дут у́ши Твои́, вне́млюще гла́су моле́ния моего́.
Вече́рнее поклоне́ние прино́сим Тебе́, Невече́рнему Све́ту, на коне́ц веко́в, я́ко в зерца́ле пло́тию возсия́вшему ми́рови, и да́же до а́да низше́дшему, и та́мо су́щую тьму́ разруши́вшему, и све́т Воскресе́ния язы́ком показа́вшему: Светода́вче Го́споди, сла́ва Тебе́.
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Нача́льника спасе́ния на́шего, Христа́ славосло́вим: Тому́ бо из ме́ртвых воскре́сшу, ми́р от пре́лести спасе́н бы́сть. Ра́дуется ли́к а́нгельский, бе́гает де́монов пре́лесть, Ада́м пады́й воста́, диа́вол упраздни́ся.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
И́же от кустоди́и науче́ни быва́ху от беззако́нник, покры́йте Христо́во воста́ние, и приими́те сре́бреники, и рцы́те я́ко на́м спя́щым, из гро́ба укра́ден бы́сть ме́ртвый. Кто́ ви́де, кто́ слы́ша, мертвеца́ укра́дена когда́, па́че же пома́зана и на́га, оста́вльша и во гро́бе погреба́льная своя́? Не прельща́йтеся, иуде́е, навы́кните рече́нием проро́ческим, и уразуме́йте, я́ко То́й е́сть вои́стинну Изба́витель ми́ра, и Всеси́льный.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Го́споди, а́д плени́вый, и сме́рть попра́вый, Спа́се на́ш, просвети́вый ми́р Кресто́м честны́м, поми́луй на́с.
И́ны стихи́ры, Богоро́дице, Па́вла Аморре́йскаго, гла́с 5:
Подо́бен: Ра́дуйся:
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Престо́л Херуви́мский вои́стинну, я́ко Превы́шши тва́рей бы́вши: в Тебе́ бо Бо́жие Сло́во, на́ш зра́к назда́сти хотя́, всели́ся, и проше́д с пло́тию из Тебе́, Всечи́стая: Кре́стную же стра́сть на́с ра́ди восприя́т, и Воскресе́ние я́ко Бо́г дарова́, изме́ншемуся на́шему осужде́нному естеству́. Те́м я́ко Соде́телю, Сы́ну Твоему́ мо́лимся, Богома́ти, улучи́ти проще́ние и ми́лость в ча́с су́дный.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Что́ Твою́, Богороди́тельнице Чи́стая, нареку́ Це́рковь Богосла́вную? Вертогра́д Еде́мский имену́ю, и Но́ев, Чи́стая, ковче́г прореку́, спа́сший Бо́гу ца́рское свяще́ние, ве́сь свя́т язы́к, Христа́ Бо́га на́шего собо́р: Моисе́ову же киво́ту уподобля́ю Тя́, в не́мже очисти́лище и же́зл прозя́бший, в не́мже све́щник и ру́чка, кади́льница всезлата́я, во́ньже прибега́ет вся́к ве́рный, и испроша́ет ве́лию ми́лость.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Еди́на безнаде́жным Наде́ждо, безпомо́щным гото́вая По́моще, ми́лости Ро́ждшая Воли́теля Иису́са, мою́ поми́луй ны́не не́мощь, Чи́стая, и пода́ждь ми́ помысло́м умиле́ние. Струя́ми сле́з са́мых согреше́ний мои́х, непобеди́мую потопи́ пучи́ну: отжени́ безме́рных мои́х страсте́й бу́рю: и испо́лни тишины́ Боже́ственныя смуще́нное се́рдце мое́, Христа́ моля́щи, пода́ти ми́ согреше́ний соверше́нное оставле́ние.
Сла́ва, и ны́не, Богоро́дичен: В Чермне́м мо́ри, Неискусобра́чныя Неве́сты о́браз написа́ся иногда́: та́мо Моисе́й, раздели́тель воды́: зде́ же Гаврии́л, служи́тель чудесе́. Тогда́ глубину́ ше́ствова немо́кренно Изра́иль: ны́не же Христа́ роди́ безсе́менно Де́ва. Мо́ре по проше́ствии Изра́илеве, пребы́сть непрохо́дно: Непоро́чная по Рождестве́ Емману́илеве, пребы́сть Нетле́нна. Сы́й, и пре́жде Сы́й, явле́йся я́ко Челове́к, Бо́же, поми́луй на́с.
Та́же, Све́те ти́хий: Проки́мен: Госпо́дь воцари́ся: И про́чее по обы́чаю.
На стихо́вне стихи́ры воскре́сны, гла́с 5:
Тебе́, Воплоще́ннаго Спа́са Христа́, и Небе́с не разлучи́вшася, во гла́сех пе́ний велича́ем: я́ко Кре́ст и сме́рть прия́л еси́ за ро́д на́ш, я́ко Человеколю́бец Госпо́дь, испрове́ргий а́дова врата́, тридне́вно воскре́сл еси́, спаса́я ду́шы на́шя.
И́ны стихи́ры по алфави́ту.
Сти́х: Госпо́дь воцари́ся, в ле́поту облече́ся.
Прободе́ным Твои́м ре́бром, Жизнода́вче, то́ки оставле́ния все́м источи́л еси́, жи́зни и спасе́ния: пло́тию же сме́рть восприя́л еси́, безсме́ртие на́м да́руя: всели́в же ся во гро́б на́с свободи́л еси́, совоскреси́в с Собо́ю сла́вно я́ко Бо́г. Сего́ ра́ди вопие́м: Человеколю́бче Го́споди, сла́ва Тебе́.
Сти́х: И́бо утверди́ вселе́нную, я́же не подви́жится.
Стра́нно Твое́ распя́тие, и е́же во а́д соше́ствие, Человеколю́бче, е́сть: плени́в бо его́, и дре́вния ю́зники совоскреси́в с Собо́ю сла́вно я́ко Бо́г, ра́й отве́рз, восприя́ти сего́ сподо́бил еси́. Те́мже и на́м сла́вящым Твое́ тридне́вное Воста́ние, да́руй очище́ние грехо́в: рая́ жи́тели сподобля́я, я́ко Еди́н Благоутро́бен.
Сти́х: До́му Твоему́ подоба́ет святы́ня, Го́споди, в долготу́ дни́й.
На́с ра́ди пло́тию стра́сть прии́мый, и тридне́вен из ме́ртвых воскресы́й, плотски́я на́шя стра́сти исцели́, и возста́ви от прегреше́ний лю́тых, Человеколю́бче, и спаси́ на́с.
Сла́ва, и ны́не, Богоро́дичен: Хра́м и Две́рь еси́, Пала́та и Престо́л Царе́в, Де́во Всечестна́я, Е́юже Изба́витель мо́й, Христо́с Госпо́дь, во тьме́ спя́щым яви́ся, Со́лнце Сы́й пра́вды, просвети́ти хотя́, я́же созда́ по о́бразу Своему́ руко́ю Свое́ю. Те́мже, Всепе́тая, я́ко Ма́терне дерзнове́ние к Нему́ стяжа́вшая, непреста́нно моли́ спасти́ся душа́м на́шым.
Та́же, Ны́не отпуща́еши: Трисвято́е. По О́тче на́ш:
Тропа́рь, гла́с 5:
Собезнача́льное Сло́во Отцу́ и Ду́хови, от Де́вы Ро́ждшееся на спасе́ние на́ше, воспои́м ве́рнии и поклони́мся: я́ко благоволи́ пло́тию взы́ти на Кре́ст, и сме́рть претерпе́ти, и воскреси́ти уме́ршыя сла́вным Воскре́снием Свои́м.
Богоро́дичен: Ра́дуйся, Две́ре Госпо́дня непроходи́мая: ра́дуйся Стено́ и Покро́ве притека́ющих к Тебе́. Ра́дуйся, Необурева́емое Приста́нище, и Неискусобра́чная, Ро́ждшая пло́тию Творца́ Твоего́ и Бо́га: моля́щи не оскудева́й о воспева́ющих, и кла́няющихся Рождеству́ Твоему́.
В суббо́ту на повече́рии 
глаго́лет иере́й: Благослове́н Бо́г: И мы́: Сла́ва тебе́, Бо́же на́ш, сла́ва Тебе́. Царю́ небе́сный: Трисвято́е. и по О́тче на́ш: Го́споди, поми́луй, 12. Сла́ва, и ны́не: Прииди́те поклони́мся: три́жды. псало́м 50, и про́чее обы́чно.
Посе́м кано́н Пресвяте́й Богоро́дице, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Припе́в: Пресвята́я Богоро́дице, спаси́ на́с.
Пе́снь Ти́ по достоя́нию приноси́ти, Влады́чице, недоуме́ем вси́: сла́ва бо па́че все́х Твоя́. Но оба́че, Богоневе́сто, не омерзи́ моле́ние приноси́мое со стра́хом и любо́вию Тебе́.
Вси́ к воде́ Твоего́ неоску́днаго исто́чника, Богоро́дице Де́во, притека́ем зову́ще: еди́на Ра́досте ро́ду на́шему, Пречи́стая, испроси́ ми́р це́рквам Твои́м.
Сла́ва: Положи́ Тя приста́нище су́щым в беда́х, Чи́стая, Бо́г, И́же от Тебе́ благоволи́вый восприя́ти пло́ть. Те́мже Ти́ припа́дающе взыва́ем: да́руй Твои́м рабо́м Твою́ по́мощь.
И ны́не: Облегче́ние Твоя́ моли́тва, Де́во Пречи́стая, Твои́м рабо́м да бу́дет, страсте́й отгна́ние, грехо́в разруше́ние, и вся́ческих боле́зней, Богороди́тельнице, очище́ние.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь твою́ утверди́, Еди́не Бла́же и Человеколю́бче.
Ты́ еси́ земноро́дных упова́ние, и по́мощь и ра́дость, покро́в и прибе́жище, Влады́чице Ма́ти Живота́. Те́мже Тя́ мо́лим: Твою́ по́мощь низпосли́ все́м пою́щым Тя́, Пречи́стая.
Неду́гующии, и напа́стьми лю́тыми одержи́мии, Вседе́телю Ще́дрый, И́же вся́ческих Бо́же, Пречи́стую се́нь Твою́ Ма́терь, Спа́се, на мольбу́ Ти́ приво́дим: разреши́ плени́цы прегреше́ний на́ших.
Сла́ва: Все́х Содержи́теля и Зижди́теля и Го́спода ро́ждшая Еди́на, и де́вствующи, и́же вои́стинну Тя́ Бо́жию Ма́терь сла́вят, спасе́ние, Богоневе́сто, пода́ждь свы́ше рабо́м Твои́м.
И ны́не: Во́д животво́рных мя́ испо́лни, Влады́чице, Боже́ственную во́ду ми́рови источи́вшая: и беззако́ний мои́х лю́тыя пото́ки и се́рдца моего́ во́лны Боже́ственною Твое́ю тишино́ю укроти́.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х спасти́ пома́занныя Твоя́ прише́л еси́.
Я́ко все́х вы́шшу су́щую тва́рей, Тя́ Бо́г су́щым на земли́ дарова́, Е́же к Нему́ хода́тайствы вино́вну, Богоро́дице Препе́тая.
Це́рковь Тя́ Бо́жию ве́дуще, Де́во Ма́ти, приле́жно мо́лимся Тебе́ чту́щии: не затвори́ рабо́м Твои́м, Богоро́дице, Твоея́ ми́лости двере́й.
Сла́ва: Тя́ вси́ Бо́жию ве́дуще преукра́шену вои́стинну оде́жду, Ма́ти Браконеиску́сная: и́же Тя́ чту́щии про́сим, во оставле́ния оде́жду облецы́ на́с.
И ны́не: Ми́р в Рождестве́ Твое́м, Пречи́стая, ве́сь испо́лнися ра́дости: отне́леже, е́же ра́дуйся, вели́кий Тебе́, Де́во Ма́ти Мари́е, свы́ше Гаврии́л возгласи́.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Вои́стинну наказу́емся, не по ра́венству же до́лга согреше́ний на́ших: но, о Де́во Ма́ти Пречи́стая, отврати́ ве́сь гне́в Сы́на Твоего́ от на́с.
Еди́наго изве́дшаго све́т от тьмы́, Чи́стая, Бо́га ро́ждши неискусобра́чно, приле́жно моли́ Его́, низпосла́ти Боже́ственный Све́т рабо́м Твои́м.
Сла́ва: От каже́ния моли́твы Твоея́, Чи́стая, и Боже́ственная Неве́сто от Лива́на, Ю́же Соломо́н прорече́, рабы́ Твоя́, Ма́ти Зижди́теля, благоуха́й.
И ны́не: Ты́ Пра́вду же и Избавле́ние на́м ро́ждши, Христа́ без се́мене, свобо́дно соде́яла еси́, Богоро́дице, от кля́твы естество́ пра́деднее.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́ и от тли́ возведи́ мя́, я́ко Благоутро́бен.
Богоро́дице Влады́чице, ро́ждшая Соде́теля, Твои́м рабо́м испроси́ оставле́ние: и держа́вны на́с воздви́гни, во е́же пе́ти Тя́.
Бу́ди на́м по́мощь Твои́м рабо́м, Влады́чице Чи́стая, ве́рно моля́щым Тя́, я́ко Ми́лостива: и держа́вны на́с воздви́гни, во е́же пе́ти Тя́.
Сла́ва: По достоя́нию иму́щи, е́же мощи́, Влады́чице Чи́стая, Твои́м ми́лостивным о́ком при́зри, и от тли́ на́с Твоя́ рабы́ возведи́.
И ны́не: Непреста́нно точа́щи щедро́т струи́, Блага́я, прося́щым, одожди́ и мне́ све́т за́поведей Твоего́ Сы́на, Пренепоро́чная.
Та́же, Го́споди, поми́луй, три́жды.
Сла́ва, и ны́не, седа́лен, гла́с 5:
Всесвята́я Де́во, поми́луй на́с прибега́ющих ве́рою к Тебе́, Милосе́рдой, и прося́щих те́плаго Твоего́ заступле́ния: мо́жеши бо все́х спасти́, я́ко Блага́я су́щи Ма́ти Бо́га Вы́шняго, Ма́терними Твои́ми моли́твами при́сно объе́мши, Де́во Богора́дованная.
ПЕ́СНЬ 7
Ирмо́с: Превозноси́мый отце́в Госпо́дь пла́мень угаси́, о́троки ороси́ согла́сно пою́щыя: Бо́же, благослове́н еси́.
Неизсле́дная Бо́жия му́дросте, Христе́, рабы́ Твоя́ уще́дри, Ро́ждшия Тя́ ра́ди, непреста́нно пою́щыя: Бо́же, благослове́н еси́.
Твою́ бла́гость мо́лим, Го́споди, я́зву исцели́ Ро́ждшия Тя́ ра́ди со стра́хом пою́щих: Бо́же, благослове́н еси́.
Сла́ва: О́ком ми́лостивным Твои́м, Богома́ти, при́зри и изба́ви рабы́ Твоя́ вся́каго обстоя́ния, ве́рою пою́щыя: Бо́же, благослове́н еси́.
И ны́не: Зло́ де́лающе, Влады́чице, от Тебе́ отпадо́хом: но обрето́хом, Пречи́стая, а́бие по́мощь Твою́, внегда́ зва́ти: Бо́же, благослове́н еси́.
ПЕ́СНЬ 8
Ирмо́с: Из Отца́ пре́жде ве́к рожде́ннаго Сы́на и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие, превозноси́те во вся́ ве́ки.
Влады́чице на́ша, благи́х Пода́тельнице, рабо́м Твои́м да́руй страсте́й исцеле́ние: я́ко да непреста́нно пое́м Тя́, Де́во, и превозно́сим во ве́ки.
Неизглаго́ланно, Чи́стая, Изба́вителя ро́ждши, несказа́нно дои́ла еси́ Де́ва пребы́вши. Его́же у́бо моли́ о пою́щих Тя́, и славосло́вящих во вся́ ве́ки.
Сла́ва: Тебе́, Све́тлому Изба́вителя Све́щнику, прекра́сный спле́тше ли́к пое́м: вся́ дела́ Госпо́дня по́йте непреста́нно Де́ву Мари́ю, и превозноси́те Ю во ве́ки.
И ны́не: Чи́стая А́гнице, Де́во Ма́ти Отрокови́це, чи́ста мя́ сотвори́ от страсте́й теле́сных: я́ко да льсти́ваго изба́влюся се́тей, песносло́вя Тя́, Богора́дованная.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к И́мя Ему́: Его́же велича́юще, Де́ву ублажа́ем.
Соверша́ется пе́ние у́бо, наде́жда же, Влады́ко Христе́, непрехо́дна, я́же к Тебе́ Соде́телю, я́коже и благода́ть Твоя́: но отобою́ду си́лу кре́пку дава́й рабо́м Твои́м, моли́твами Ро́ждшия Тя́.
Неду́гующым си́ла, и боля́щым бли́з Ты́, Чи́стая, еси́, я́ко и́стинная Ма́ти Жи́зни: те́мже к Тебе́ прибега́юще, премене́ние все́х ско́рбных обрето́хом, Влады́чице, и кро́вом Твои́м спасо́хомся.
Сла́ва: Тво́й Боже́ственный ви́дяще обра́зно Влады́чице зра́к, зри́м Тя́ в не́м я́коже я́ве, вся́ко ненави́дяще ерети́к безу́мие на земли́. Ему́же припа́дающе исцеле́ние прие́млем.
И ны́не: Исцеле́нием бе́здну, и благода́тем пучи́ну, Чи́стая, позна́хом Тя́ мы́ гре́шнии. Те́мже Ти́ мо́лимся: от ну́ждных все́х изми́, Еди́на Пречи́стая, притека́ющих к покро́ву Твоему́.
Та́же, Досто́йно е́сть: Трисвято́е. По О́тче на́ш: Конда́к, и про́чее обы́чно: и отпу́ст.
Неделя 
В неде́лю у́тра, на полу́нощнице 
кано́н Святе́й и Живонача́льней Тро́ице, [его́же краестро́чие: Пра́вило пя́тое Све́ту Трисо́лнечному.] Творе́ние Митрофа́ново, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни, мы́шцею высо́кою Христо́с истрясе́: Изра́иля же спасе́, побе́дную пе́снь пою́ща.
Припе́в: Пресвята́я Тро́ице Бо́же на́ш, сла́ва Тебе́.
Держа́ву Еди́нственнаго и Трисо́лнечнаго зра́ка воспева́юще вопие́м: у́м на́ш озари́, Бо́же Всеси́льне, и к Твое́й Влады́ко, возвы́си сла́ве неизрече́нней.
Горе́ Тя а́нгельская удобре́ния у́мная немо́лчно пою́т Трисвяты́ми пе́сньми, Еди́ницу Тричи́сленную, и Тро́ицу Сообра́зну, Пресу́щественну, Всеси́льну.
Сла́ва: Боже́ственное питие́ Твоея́ любве́, сладча́йшее, светоде́йственное, души́ мое́й пода́ждь, Тро́ице Еди́нице Светонача́льная, и Боже́ственное умиле́ние чисти́тельное, Влады́ко Многоми́лостиве, всея́ тва́ри.
И ны́не, Богоро́дичен: Я́коже на руно́ сни́де без шу́ма с небесе́, Де́во, до́ждь в ложесна́ Твоя́ Боже́ственный: и спасе́ все́ изсо́хшее челове́ческое естество́, Пречи́стая.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
Умы́слив у́мная существа́, соста́вил еси́ певцы́ непреста́нныя Твоего́ Божества́, Трисве́тлый Бо́же и Вседе́телю: но и бре́нных и земноро́дных приими́ моле́ние и мольбу́, я́ко Благоутро́бен.
И́же вся́каго по естеству́ премене́ния неприя́тен, изменя́емым на́м и пою́щым, неизсле́димый исто́чник Твоея́ бла́гости, согреше́ний да́ждь проще́ние, и спасе́ние, я́ко Благоутро́бен.
Сла́ва: Отца́ и Сы́на, и Ду́ха сла́вим, в непреме́ннем зра́це Божества́ Тебе́ Еди́нственнаго и Трисия́ннаго Го́спода все́х, я́коже проро́цы, и апо́столи от Тебе́ я́ве научи́шася.
Богоро́дичен: Яви́лся еси́ Моисе́ю в купине́, я́ко а́нгел сове́та Вели́каго Вседержи́телева, Твое́ е́же от Де́вы проявля́я воплоще́ние, Бо́жий Сло́ве: и́мже на́с претвори́л еси́, и на небеса́ возве́л еси́.
Го́споди, поми́луй, три́жды.
Седа́лен, гла́с 5. Подо́бен: Собезнача́льное сло́во:
Ми́лостива еси́ Тро́ице Неразде́льная: ми́луеши бо все́х, я́ко Всеси́льная и Всеще́дра, Сострада́тельна и Многоми́лостива. Те́мже прибега́ем к Тебе́, и́же грехми́ мно́гими отягча́еми взыва́юще: очи́сти Твоя́ рабы́, и изба́ви все́х вся́кия му́ки.
Сла́ва, и ны́не, Богоро́дичен: Всесвята́я Де́во, поми́луй на́с прибега́ющих ве́рою к Тебе́ Благоутро́бней, и прося́щих те́плаго Твоего́ ны́не заступле́ния: мо́жеши бо я́ко Блага́я все́х спасти́, я́ко су́щи Ма́ти Бо́га Вы́шняго, Ма́терния Твоя́ моли́твы при́сно употребля́ющи, Богоблагода́тная.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Та́йно науча́ется Еди́наго Госпо́дьства Трисве́тлому Дании́л, Христа́ Судию́ узре́в ко Отцу́ иду́ща, и Ду́ха проявля́юща виде́ние.
Бре́нными пою́щих Тя́ усты́, Пресу́щественнаго Бо́га, Тро́ична Ипоста́сьми, Еди́нственна же Естество́м, сла́вы а́нгельския сподо́би.
Сла́ва: Еди́ну вла́сть, и Еди́но Госпо́дьство, в Трие́х Сво́йствах неразлу́чно сла́вим: О́тче, и Сы́не, и Ду́ше, просвети́ ны́ рабы́ Твоя́.
Богоро́дичен: Гора́ ча́стая и присе́нная, Ю́же ви́дев пре́жде Авваку́м, из Нея́же про́йде Святы́й: неудо́бь зри́мое Рождество́ явля́ше Твоего́, Де́во, зача́тия.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́треннюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
И́же за бла́гость созда́вый челове́ка, и по о́бразу Твоему́ сотво́рь, во мне́ обита́й, Трисве́тне Бо́же мо́й, я́ко Бла́г и Благоутро́бен.
Ты́ мя наста́ви, Еди́нице Трисо́лнечная, к стезя́м Боже́ственным спасе́ния, и Твоего́ сия́ния испо́лни, я́ко естество́м Бо́г Неисчетноси́лен.
Сла́ва: Све́т Неразде́льный Еди́наго Естества́, разделе́нный начерта́ньми, Трисия́нный, Невече́рний, мое́ се́рдце луча́ми Твои́ми озари́.
Богоро́дичен: Я́ко ви́де Тя́ дре́вле, Чи́стая Пренепоро́чная, проро́к, зря́щая врата́ к Све́ту Незаходи́мому, а́бие Тя́ позна́ Бо́жие Жили́ще.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя́, я́ко Благоутро́бен.
Трисве́тлое су́ще Богонача́лие Ипоста́сне, Еди́нственна еси́, я́ко сообра́зна и Равноде́тельна, и по существу́ и хоте́нию.
Дово́льно изъяви́ проро́к, поя́ Отцу́ Твоему́ Све́ту: у́зрим Ду́хом, Све́т Сы́на, Еди́наго Бо́га Трисо́лнечнаго.
Сла́ва: Несоста́вно Существо́ в Трие́х Сво́йствех, Еди́ну вла́сть и Держа́ву имы́й: Те́м бо состои́тся тва́рь вся́ческая, и обновля́ется.
Богоро́дичен: Прегреше́ний избавле́ние и бе́д, Влады́ко Бо́же, Еди́нственне и Трисве́тне, низпосли́ Твои́м певце́м, моли́твами Богома́тере.
Го́споди, поми́луй, три́жды.
Седа́лен, гла́с 5. Подо́бен: Собезнача́льное Сло́во:
Трисо́лнечный Све́т славосло́вим, и Про́стей Тро́ице ны́не поклони́мся, я́ко просвети́ на́с и поми́лова, и изба́ви от тли́ ве́сь ро́д челове́ческий, избавля́ющи от пре́лести и́дольския ве́сь ми́р, и Ца́рство на́м подаде́.
Сла́ва, и ны́не, Богоро́дичен: Недоуме́вся от все́х, к Тебе́ прибего́х к Наде́жди все́х, и Прибе́жищу гре́шных и смире́нных, зовы́й: согреши́х, и пребыва́ю в злы́х, нечу́вствуя окая́нный. Поми́луй мя́, пре́жде конца́ обрати́ мя, и изба́ви вся́кия му́ки, недосто́йнаго.
ПЕ́СНЬ 7
Ирмо́с: Превозноси́мый отце́в Госпо́дь, пла́мень угаси́, о́троки ороси́ согла́сно пою́щыя: Бо́же, благослове́н еси́.
Я́ко имы́й бе́здну ми́лости, Го́споди, и пучи́ну неизче́тну щедро́т, поми́луй Еди́наго Тя́ пою́щих, Трисве́тлаго Бо́га все́х.
Необмы́слимаго, Еди́нственна и Трисве́тла, Бо́га Тя́ и Го́спода пою́ще вопие́м Ти́: пода́ждь Твои́м рабо́м очище́ние грехо́в.
Сла́ва: Ра́вно Ипоста́си во Еди́ной Держа́ве чту́ще разделя́ем Нераздели́мо Существо́, Бо́га Отца́, и Сы́на, и Пресвята́го Ду́ха.
Богоро́дичен: О́трасль прозябла́ еси́, Отцу́ Собезнача́льную, цве́т Божества́: О́трасль Соприсносу́щную, Де́во, даю́щую жи́знь все́м челове́ком.
ПЕ́СНЬ 8
Ирмо́с: Тебе́, Вседе́телю, в пещи́ о́троцы, всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Да Еди́наго откры́еши дре́вле я́ве Госпо́дьства Тро́ичную Ипоста́сь, яви́лся еси́, Бо́же мо́й, во о́бразе челове́ков Авраа́му, пою́щу Твою́ Держа́ву Еди́нственную.
Ты́ мя к Твои́м благоде́тельным луча́м взира́ти сподо́би, Све́те Непристу́пный, О́тче Ще́дрый, и Сло́ве, и Ду́ше, е́же благоугожда́ти Тебе́ при́сно, Го́споди все́х.
Сла́ва: Свя́т Оте́ц Бо́г Преве́чный: Свя́т же Сы́н из Отца́ рожде́н: Свя́т же и Животворя́щий Ду́х, исходя́ из Отца́, Сы́ном же явля́емь.
Богоро́дичен: Облиста́ла еси́ на́м от Трисо́лнечныя сла́вы, Еди́наго Всепе́тая Христа́ Го́спода, все́х тайнонауча́юща Еди́ному Богонача́лию в Трие́х Ли́цех, пе́ти во ве́ки.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к И́мя ему́: Его́же велича́юще, Де́ву ублажа́ем.
Глаго́лания челове́ческая по достоя́нию, Безнача́льная Еди́нице, не мо́гут пе́ти Тя́: оба́че я́коже мо́щно дерза́юще от ве́ры, Богонача́льная, Сопресто́льная Тро́ице, сла́ву прино́сим Твое́й Держа́ве, и хвалу́.
Равноста́тною сла́вою, Тя́ Единонача́льнаго Трисве́тлаго Бо́га сла́вят Херуви́ми и Серафи́ми пречи́стыми усты́: с ни́миже и на́с гре́шных приими́, Го́споди, Твою́ Держа́ву велича́ющих.
Сла́ва, Иса́иа Тя́ ви́де на Престо́ле херуви́мсте, и Серафи́мы стоя́щыя о́крест Тебе́, кри́лы ли́ца закрыва́ющыя, и вопию́щыя: Свя́т, Свя́т, Свя́т, Трисвяты́й Бо́же, сла́вимый в Трие́х Сво́йствех.
Богоро́дичен: Я́ко Чи́стая и Непоро́чная и Де́ва, родила́ еси́ Сы́на, избавля́ющаго на́с от искуше́ний, Бо́га Неизме́нна: но и ны́не оставле́ние на́м прегреше́ний да́ти Сего́ моли́.
Посе́м припе́вы Григо́риа Синаи́та: Досто́йно е́сть: И про́чее полу́нощницы, пи́сано в конце́ кни́ги сея́.
На у́трени, по шестопса́лмии 
Бо́г Госпо́дь, и яви́ся на́м: на гла́с 5: и глаго́лем тропа́рь воскре́сный: Собезнача́льное Сло́во Отцу́: два́жды. Сла́ва, и ны́не, Богоро́дичен: Ра́дуйся, Две́ре Госпо́дня Непроходи́мая: Та́же, обы́чная стихоло́гиа Псалти́ра.
По 1-м стихосло́вии седа́льны воскре́сны, гла́с 5:
Кре́ст Госпо́день похва́лим, погребе́ние Свято́е пе́сньми почти́м, и Воскресе́ние Его́ препросла́вим: я́ко совозста́ви ме́ртвыя от гро́б я́ко Бо́г, плени́в сме́рти держа́ву, и кре́пость диа́волю, и су́щым во а́де све́т возсия́.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Го́споди ме́ртв наре́клся еси́, умертви́вый сме́рть, во гро́бе положи́лся еси́, истощи́вый гро́бы: горе́ во́ини гро́ба стрежа́ху, до́ле от ве́ка ме́ртвыя воскреси́л еси́. Всеси́льне и Непостижи́ме Го́споди, сла́ва Тебе́.
Сла́ва, и ны́не, Богоро́дичен: Ра́дуйся, Свята́я Горо́ и Богопрохо́дная, ра́дуйся, одушевле́нная купино́ и неопали́мая. Ра́дуйся, Еди́на к Бо́гу ми́рови Мо́сте, преводя́й ме́ртвыя к Ве́чному Животу́. Ра́дуйся, Нетле́нная Отрокови́це, неискусому́жно ро́ждшая спасе́ние ду́ш на́ших.
По 2-м стихосло́вии седа́льны воскре́сны, гла́с 5:
Го́споди, по тридне́внем Твое́м Воскресе́нии, и апо́столов поклоне́нии, Пе́тр вопия́ше Ти́: жены́ дерзнове́ние прия́ша, а́з же убоя́хся. Разбо́йник богосло́вяше, а́з же отверго́хся. У́бо призове́ши ли мя́ про́чее ученика́ бы́ти? или́ па́ки пока́жеши мя́ ловца́ глуби́ннаго? но ка́ющася приими́ мя, Бо́же, и спаси́ мя.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Го́споди, посреде́ осужде́нных пригвозди́ша Тя́ беззако́ннии, и копие́м ребро́ Твое́ прободо́ша, о Ми́лостиве! Погребе́ние же прия́л еси́, разруши́вый а́дова врата́, и воскре́сл еси́ тридне́вно. Притеко́ша жены́ ви́дети Тя́, и возвести́ша апо́столом воста́ние: Превозноси́мый Спа́се, Его́же пою́т а́нгели, Благослове́нный Го́споди, сла́ва Тебе́.
Сла́ва, и ны́не, Богоро́дичен: Неискусобра́чная Неве́сто Богороди́тельнице, Я́же Е́вину печа́ль радостотвори́вшая, воспева́ем ве́рнии и покланя́емся Тебе́, я́ко возвела́ еси́ на́с от дре́вния кля́твы: и ны́не моли́ непреста́нно, Всепе́тая, Пресвята́я, во е́же спасти́ся на́м.
Ипакои́, гла́с 5:
А́нгельским зра́ком у́м смуща́ющя, и Боже́ственным воста́нием душе́ю просвеща́емы, мироно́сицы апо́столом благовествова́ху: возвести́те во язы́цех Воскресе́ние, Го́споду соде́йствующу чудесы́, подаю́щему на́м ве́лию ми́лость.
Степе́нна, гла́с 5. Антифо́н 1.
И́хже стихи́ повторя́юще пое́м:
Внегда́ скорбе́ти мне́, Дави́дски пою́ Тебе́, Спа́се мо́й: изба́ви ду́шу мою́ от язы́ка льсти́ваго.
Пусты́нным живо́т блаже́н е́сть, Боже́ственным раче́нием воскриля́ющымся.
Сла́ва: Святы́м Ду́хом одержа́тся вся́, ви́димая же с неви́димыми: Самодержа́вен бо сы́й, Тро́ицы Еди́н е́сть нело́жно.
И ны́не, то́йже. Антифо́н 2:
На го́ры, душе́, воздви́гнемся, гряди́ та́мо, отню́дуже по́мощь и́дет.
Десна́я Твоя́ рука́, и мене́, Христе́, каса́ющися, от ле́сти вся́кия да сохрани́т.
Сла́ва: Свято́му Ду́ху богосло́вяще рце́м: Ты́ еси́ Бо́г, Живо́т, Раче́ние, Све́т, Ум: Ты́ Благосты́ня, Ты́ ца́рствуеши во ве́ки.
И ны́не, то́йже. Антифо́н 3:
О ре́кших мне́: во дворы́ вни́дем Госпо́дня: ра́дости мно́гия испо́лнен бы́в, моли́твы возсыла́ю.
В дому́ Дави́дове стра́шная соверша́ются: о́гнь бо та́мо паля́ вся́к сра́мный у́м.
Сла́ва: Свято́му Ду́ху живонача́льное досто́инство, от Него́же вся́кое живо́тно одушевля́ется, я́ко во Отце́, ку́пно же и Сло́ве.
И ны́не, то́йже.
Проки́мен, гла́с 5: Воскресни́, Го́споди Бо́же мо́й, да вознесе́тся рука́ Твоя́, я́ко Ты́ ца́рствуеши во ве́ки. Сти́х: Испове́мся Тебе́, Го́споди, все́м се́рдцем мои́м. Вся́кое дыха́ние: Сти́х: Хвали́те Бо́га во святы́х Его́:
Ева́нгелие у́треннее рядово́е.
Воскресе́ние Христо́во ви́девше, поклони́мся Свято́му Го́споду Иису́су, Еди́ному Безгре́шному: Кресту́ Твоему́ покланя́емся, Христе́, и свято́е Воскресе́ние Твое́ пое́м и сла́вим: Ты́ бо еси́ Бо́г на́ш, ра́зве Тебе́ ино́го не зна́ем, И́мя Твое́ имену́ем. Прииди́те, вси́ ве́рнии, поклони́мся свято́му Христо́ву Воскресе́нию: се́ бо прии́де Кресто́м ра́дость всему́ ми́ру. Всегда́ благословя́ще Го́спода, пое́м Воскресе́ние Его́: распя́тие бо претерпе́в, сме́ртию сме́рть разруши́.
Псало́м 50: Поми́луй мя́, Бо́же:
Сла́ва: Моли́твами апо́столов, Ми́лостиве, очи́сти мно́жества согреше́ний на́ших.
И ны́не: Моли́твами Богоро́дицы, Ми́лостиве, очи́сти мно́жества согреше́ний на́ших.
Та́же, гла́с 6: Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х, очи́сти беззако́ние мое́.
Посе́м стихи́ра:
Воскре́с Иису́с от гро́ба, я́коже прорече́, даде́ на́м живо́т ве́чный, и ве́лию ми́лость.
Спаси́, Бо́же, лю́ди Твоя́:
И возгла́с: Ми́лостию и щедро́тами и человеколю́бием:
Кано́ны: Воскре́сный на 4: Кре́стовоскре́сный на 3: Богоро́дичен на 3: Мине́и на 4. А́ще же пра́зднуется святы́й, на 6. Кре́стовоскре́сный на 2: и Богоро́дицы на 2.
Кано́н воскре́сен, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Припе́в: Сла́ва, Го́споди, свято́му Воскресе́нию Твоему́.
Тебе́ терноно́сный евре́йский со́нм, любве́ Благоде́телю к Тебе́ не сохра́нь ма́терния, Христе́ венча́, родонача́льника разреша́юща терно́вное запреще́ние.
Воздви́гл еси́ мя па́дшаго в ро́в, прекло́нься, Жизнода́вче, Безгре́шне: и моея́ злосмра́дныя тли́, Христе́, претерпе́в неискуше́нно, Боже́ственнаго Существа́ ми́ром мя́ облагоуха́л еси́.
Богоро́дичен: Разреши́ся кля́тва, печа́ль преста́: Благослове́нная бо и Благода́тная, ве́рным ра́дость возсия́, благослове́ние все́м конце́м цветонося́щи Христа́.
Други́й кано́н кре́стовоскре́сен.
Пе́снь 1, гла́с то́йже.
Ирмо́с: Спаси́телю Бо́гу:
И́же во́лею на кресте́ пригвожде́нному пло́тию, и дре́вняго от изрече́ния дре́вом (дре́вняго осужде́ния и́же дре́вом) па́дшаго свобо́ждшему, Тому́ Еди́ному воспои́м: я́ко просла́вися.
И́же из гро́ба мертвецу́ воскре́сшу Христу́, и па́дшаго совозста́вившу, и соседе́нием Оте́ческим украси́вшему, Тому́ Еди́ному воспои́м: я́ко просла́вися.
Богоро́дичен: Пречи́стая Ма́ти Бо́жия, из Тебе́ вопло́щшемуся, и от не́др Роди́теля не разлу́чшемуся Бо́гу, непреста́нно моли́ся, от вся́каго обстоя́ния спасти́, и́хже созда́.
И́н кано́н Пресвяте́й Богоро́дице [его́же краестро́чие: Све́т ро́ждшая, просвети́ мя, Де́во.].
Пе́снь 1, гла́с то́йже.
Ирмо́с: Коня́ и вса́дника в мо́ре Чермно́е:
Све́та все́льшагося в Тя́, Пречи́стая, и просве́щшаго ми́р луча́ми Божества́, Христа́ моли́, просвети́ти вся́ пою́щыя Тя́, Ма́ти Де́во.
Я́ко украша́ема добро́тою доброде́телей, Благода́тная, добротво́рное благоле́пие луче́ю Ду́ха, подъя́ла еси́, Всечи́стая, вся́ческая удобри́вшаго.
Тебе́ дре́вле прообразу́ющи купина́ в Сина́и, не опали́ся, Де́во, огню́ присовоку́пльшися: Де́ва бо родила́ еси́, и Де́ва пребыла́ еси́, па́че смы́сла Ма́ти Де́во.
Катава́сиа: Отве́рзу уста́ моя́:
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем, Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
Же́лчь у́бо и́же из ка́мене ме́д сса́вшии, в пусты́ни чудоде́йствовавшему Тебе́ принесо́ша, Христе́: о́цет же за ма́нну воз благодея́ние Ти́ возда́ша о́троцы Изра́илевы неблагода́рнии.
И́же дре́вле светови́дным о́блаком покрыва́еми, Живо́т во гро́бе Христа́ положи́ша: но самовла́стно воскре́с, все́м ве́рным подаде́ та́йно осеня́ющее свы́ше Ду́ха сия́ние.
Богоро́дичен: Ты́, Ма́ти Бо́жия, несочета́нно родила́ еси́, И́же от Нетле́нна Отца́ возсия́вшаго, кроме́ боле́зней ма́терних: те́мже Тя́, Богоро́дицу, воплоще́нна бо родила́ еси́ Сло́ва, правосла́вно пропове́дуем.
И́н Ирмо́с: Си́лою Креста́ Твоего́, Христе́:
Воскре́сл еси́ от гро́ба, Христе́, тли́ сме́ртныя изба́вль воспева́ющих, Жизнода́вче, во́льное Твое́ распя́тие.
Пома́зати ми́ром те́ло Твое́ мироно́сицы, Христе́, тща́хуся, и не обре́тшя возврати́шася, воспева́ющя Твое́ Воста́ние.
Богоро́дичен: Моли́ непреста́нно, Чи́стая, воплоще́ннаго из боку́ Твое́ю, изба́вити от ле́сти диа́воли, воспева́ющыя Тя́, Де́ву Чи́стую.
И́н Ирмо́с: Водрузи́вый на ничесо́мже:
Ле́ствица, Е́юже к на́м сни́де Вы́шний, истле́вшее естество́ испра́вити, Ты́ я́вственно, Чи́стая, все́м ны́не ви́дена была́ еси́, Тобо́ю бо Преблаги́й ми́рови бесе́довати (причасти́тися) благоволи́.
Е́же дре́вле предуста́вленное, Де́во, та́инство, и пре́жде ве́к прови́димое вся́ ве́дущему Бо́гу, ле́том ны́не напосле́док в ложесна́х Твои́х, Всенепоро́чная, коне́ц прие́м яви́ся.
Разреши́ся кля́твы дре́вния осужде́ние Твои́м хода́тайством, Де́во Пречи́стая: из Тебе́ бо Госпо́дь я́влься, все́м благослове́ние я́ко Преблаги́й источи́, Еди́на челове́ком удобре́ние.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х спасти́ пома́занныя Твоя́ прише́л еси́.
Я́же от Ме́рры горча́йшыя во́ды, я́ко во о́бразе проначерта́я Пречи́стый Кре́ст Тво́й, Бла́же, грехо́вное умерщвля́ющ вкуше́ние, дре́вом услади́л еси́.
Кре́ст за дре́во разу́мное, за сла́дкую же пи́щу же́лчь, Спа́се мо́й, прия́л еси́, за тле́ние же сме́рти кро́вь Твою́ Боже́ственную излия́л еси́.
Богоро́дичен: Кроме́ у́бо сочета́ния зачала́ еси́ нетле́нно во чре́ве, и без боле́зни родила́ еси́, и по Рождестве́ Де́ва, Бо́га пло́тию ро́ждши, сохрани́лася еси́.
И́н Ирмо́с: Услы́шах слу́х си́лы Креста́:
Я́ко водрузи́ся на земли́ на ло́бнем Кре́ст, сокруши́шася вереи́ и вра́тницы ве́чнии, и возопи́ша: сла́ва си́ле Твое́й, Го́споди.
Я́ко сни́де Спа́с к свя́занным я́ко ме́ртв, совоскресо́ша с Ни́м и́же от ве́ка уме́ршии, и возопи́ша: сла́ва си́ле Твое́й, Го́споди.
Богоро́дичен: Де́ва роди́, и ма́терских не позна́: но Ма́ти у́бо е́сть, Де́ва же пребы́сть: Ю́же воспева́юще, ра́дуйся, Богоро́дице, взыва́ем.
И́н Ирмо́с: Боже́ственное Твое́:
Се́рдцем и умо́м, душе́ю же и усты́ испове́дую всеблагоче́стно Тя́ Богоро́дицу вои́стинну, Чи́стая, спасе́ния пло́д объе́мля, и спаса́юся, Де́во, моли́твами Твои́ми.
Созда́вый от не су́щих вся́ческая, от Тебе́, Чи́стыя, созда́тися я́ко Благоде́тель благоволи́, на спасе́ние ве́рою и любо́вию Тя́ пою́щих, Всенепоро́чная.
Пою́т Твое́ Рождество́, Всенепоро́чная, преми́рнии ли́цы, спасе́нию ра́дующеся, И́стинную Богоро́дицу му́дрствующих Тя́, Де́во Нескве́рная.
Тя́ Же́зл Иса́иа именова́, от Него́же прозябе́ на́м кра́сный Цве́т, Христо́с Бо́г, на спасе́ние ве́рою и любо́вию притека́ющих к Покро́ву Твоему́.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
И́же сла́вы Госпо́дь в несла́вне зра́це, на дре́ве обезче́щен во́лею ви́сит, о Боже́ственней мне́ сла́ве несказа́нно промышля́я.
Ты́ мя преобле́кл еси́ в нетле́ние, Христе́, тли́ сме́ртныя неистле́нно пло́тию вку́ш, и возсия́в из гро́ба тридне́вен.
Богоро́дичен: Ты́ пра́вду же и избавле́ние на́м ро́ждши Христа́ без се́мене, свобо́дно соде́яла еси́ от кля́твы, Богоро́дице, естество́ пра́отца.
И́н Ирмо́с: У́тренююще вопие́м Ти́:
Просте́рл еси́ дла́ни, Спа́се на́ш, на дре́ве, вся́ призыва́я к Себе́, я́ко Человеколю́бец.
Плени́л еси́ а́д, Спа́се мо́й, Твои́м погребе́нием, и Твои́м Воскресе́нием ра́дости вся́ испо́лнил еси́.
Воскре́с от гро́ба тридне́вно, Жизнода́вче, и все́м источи́л еси́ безсме́ртие неги́блющее.
Богоро́дичен: Де́ву по Рождестве́ воспева́ем Тя́, Богоро́дице: Ты́ бо Бо́га Сло́ва пло́тию ми́рови родила́ еси́.
И́н Ирмо́с: Одея́йся све́том:
Вси́ проро́цы Тя́ я́ве предвозвести́ша хотя́щую бы́ти Бо́жию Ма́терь, Богоро́дице Чи́стая: еди́на бо обрела́ся еси́, Чи́стая, соверше́нна Непоро́чная.
Све́тел о́блак Тя́ живо́тныя воды́, на́м ту́чу нетле́ния Христа́ одожди́вший отча́янным, Чи́стая, познава́ем.
Я́ко бли́з всю́ Тя до́бру и непоро́чну, запечатле́нну де́вством чи́сте возлюби́, в Тя́ Всели́выйся Бо́г, я́ко еди́н Благоутро́бен.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя я́ко Благоутро́бен.
В тле́ние попо́лзся родонача́льник, Влады́ко Христе́, преслу́шаннаго бра́шна вку́ш, и к животу́ возведе́н бы́сть стра́стию Твое́ю.
Живо́т низше́л еси́ ко а́ду, Влады́ко Христе́, и тле́ние растле́вшему бы́в, тле́нием источи́л еси́ Воскресе́ние.
Богоро́дичен: Де́ва роди́, и ро́ждши пребы́сть чиста́, на руку́ нося́щаго вся́ческая, я́ко вои́стинну Де́ва Ма́ти поне́сшая.
И́н Ирмо́с: Обы́де мя́ бе́здна:
Просте́рл еси́ дла́ни Твои́, собира́я дале́че расточе́нная язы́к Твои́х собра́ния, Христе́ Бо́же на́ш, живоно́сным Кресто́м Твои́м, я́ко Человеколю́бец.
Плени́л еси́ сме́рть, и врата́ а́дова сокруши́л еси́, Ада́м же свя́занный разреше́н бы́в, вопия́ше Тебе́: спасе́ мя десни́ца Твоя́, Го́споди.
Богоро́дичен: Купину́ Тя неопали́му, и го́ру и ле́ствицу одушевле́ну, и врата́ небе́сная досто́йно сла́вим, Мари́е сла́вная, правосла́вных похвало́.
И́н Ирмо́с: Неи́стовствующееся бу́рею:
И́же всему́ вино́вный, и е́же бы́ти все́м пода́вый, я́ко вино́вну имя́ше воплоща́емь, е́же по на́м, Тя́, Богома́ти Всенепоро́чная.
Исцеле́ний, Влады́чице, душепита́тельный точа́щий исто́чник ве́рно притека́ющым к покро́ву Твоему́ благосла́вному, ве́мы Тя́, Всенепоро́чная.
Спасе́нию вино́вна Жизнода́вца родила́ еси́ на́м, ве́чное избавле́ние да́рующаго, И́стинную Богоро́дицу Тя́ пропове́дающым.
Конда́к, гла́с 5. Подо́бен: Собезнача́льное сло́во:
Ко а́ду, Спа́се мо́й, соше́л еси́, и врата́ сокруши́вый я́ко Всеси́лен, уме́рших я́ко Созда́тель совоскреси́л еси́, и сме́рти жа́ло сокруши́л еси́, и Ада́м от кля́твы изба́влен бы́сть, Человеколю́бче. Те́мже вси́ зове́м: спаси́ на́с, Го́споди.
И́кос: Услы́шавшя жены́ а́нгеловы глаго́лы, отложи́ша рыда́ние, ра́достны бы́вшя и тре́петны, у́жас бо ви́деша, и се́ Христо́с прибли́жися к ни́м, глаго́ля: е́же, ра́дуйтеся, дерза́йте, Аз ми́ра победи́х, и у́зники свободи́х, потщи́теся у́бо ко ученико́м, возвеща́ющя и́м: я́ко варя́ю вы́ во гра́де Галиле́йстем, е́же пропове́дати. Те́мже вси́ Тебе́ зове́м: спаси́ на́с, Го́споди.
ПЕ́СНЬ 7
Ирмо́с: Превозноси́мый отце́в Госпо́дь пла́мень угаси́, о́троки ороси́, согла́сно пою́щыя: Бо́же, благослове́н еси́.
Пло́тию обло́жься я́коже на у́дице льще́ния, Боже́ственною Твое́ю си́лою зми́я низвле́кл еси́ возводя́ вопию́щыя: Бо́же, благослове́н еси́.
Земли́ непрохо́дное осуществова́вый составле́ние, во гро́бе покрыва́ется пло́тию Невмести́мый. Ему́же вси́ пое́м: Бо́же, благослове́н еси́.
Богоро́дичен: Еди́ну у́бо Ипоста́сь во Двою́ Естеству́, Всенепоро́чная родила́ еси́ Воплоще́ннаго Бо́га. Ему́же вси́ пое́м: Бо́же, благослове́н еси́.
И́н Ирмо́с: В пещи́ о́гненней песносло́вцы:
И́же дре́вом кре́стным и́дольскую пре́лесть разреши́вый, благослове́н Бо́г оте́ц на́ших.
Воскресы́й из ме́ртвых, и су́щыя во а́де совоздви́гнувый, благослове́н Бо́г оте́ц на́ших.
Твое́ю сме́ртию, Христе́, сме́ртную разо́рь держа́ву, благослове́н Бо́г оте́ц на́ших.
Богоро́дичен: И́же от Де́вы ро́ждься, и Богоро́дицу Сию́ показа́вый, благослове́н Бо́г оте́ц на́ших.
И́н Ирмо́с: Превозноси́мый отце́в:
Неопределе́нный пребы́в Непрело́жен, пло́ти по Ипоста́си соедини́ся, я́ко Благоутро́бен, в Тебе́ Пресвяте́й: И́же Еди́н благослове́н Бо́г оте́ц на́ших.
Неве́сту Тя́ Всенепоро́чную, Богоро́дице Влады́чице, согла́сно сла́вим и Престо́л Зижди́теля Твоего́. Ему́же вси́ пое́м: Бо́же, благослове́н еси́.
Ма́ти все́х Царя́, очи́щшися ду́хом Де́во, была́ еси́, Тебе́ Созда́вшаго. Ему́же вси́ пое́м: Бо́же, благослове́н еси́.
Спасе́ мя Госпо́дь, Богома́ти Пречи́стая, оде́ждею пло́ти из Тебе́ оде́явся. Ему́же вси́ пое́м: Бо́же, благослове́н еси́.
ПЕ́СНЬ 8
Ирмо́с: Тебе́, Вседе́телю, в пещи́ о́троцы, всеми́рный ли́к спле́тше поя́ху: дела́ вся́кая Го́спода по́йте, и превозноси́те во вся́ ве́ки.
Ты́ о во́льней спаси́тельныя стра́сти помоли́лся еси́ ча́ши, я́коже нево́льней: два́ хоте́ния, двема́ бо по коему́ждо но́сиши существо́ма, Христе́, во ве́ки.
Твои́м вседе́тельным схожде́нием, а́д, Христе́, пору́ганный изблева́ вся́, я́же дре́вле ле́стию умерщвле́нныя, Тебе́ превознося́щыя во вся́ ве́ки.
Богоро́дичен: Тя́ я́же па́че ума́ богому́жне Сло́вом Ро́ждшую Го́спода, и де́вствующую, вся́ дела́, Де́во, благослови́м, и превозно́сим во вся́ ве́ки.
И́н Ирмо́с: Из Отца́ пре́жде ве́к:
И́же на Кресте́ во́лею дла́ни просте́ршаго, и у́зы сме́ртныя разруши́вшаго Христа́ Бо́га, свяще́нницы по́йте, лю́дие превозноси́те во вся́ ве́ки.
И́же я́ко Жениха́ из гро́ба возсия́вшаго Христа́ Бо́га, и мироно́сицам я́вльшагося, и ра́дость те́м провеща́вша, свяще́нницы по́йте, лю́дие превозноси́те во вся́ ве́ки.
Богоро́дичен: Херуви́м превы́шши яви́лася еси́, Богоро́дице Чи́стая, во чре́ве Твое́м, И́же на те́х носи́маго поне́сши: Его́же со безпло́тными челове́цы славосло́вим во вся́ ве́ки.
И́н Ирмо́с: Тебе́ Вседе́телю в пещи́:
Преста́ ны́не я́же пра́отчая печа́ль, ра́дость прие́мши Ти́ Богома́терни. Те́мже непреста́нно пое́м Тя́, Де́во, и превозно́сим во вся́ ве́ки.
Пое́т с на́ми безпло́тных собо́р, Де́во, Рождество́ Твое́ непостижи́мое, еди́н ли́к соста́вльше любо́вию, и превознося́ще его́ во ве́ки.
Струя́ прозра́чная безсме́ртия, Отрокови́це, из Тебе́ изы́де, И́же все́х Госпо́дь, скве́рну омыва́я ве́рою Тя́ пою́щих, и превознося́щих во вся́ ве́ки.
Боже́ственный вои́стинну, и светоно́сный Престо́л, и скрижа́ли благода́ти испове́дуем Тя́, Сло́во, Де́во, О́тчее я́ко прие́мшую: Его́же превозно́сим во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: С припе́вом: Честне́йшую Херуви́м:
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к И́мя Ему́: Его́же велича́юще, Де́ву ублажа́ем.
Па́дшаго челове́ка восприя́л еси́, Влады́ко Христе́, из ложе́сн Деви́ческих всему́ совоку́плься, греху́ же ни еди́ному прича́щься: всего́ от истле́ния Ты́ свободи́л еси́ пречи́стыми Твои́ми страстьми́.
Богото́чною кро́вию истоще́нною, Влады́ко Христе́, от Твои́х пречи́стых ре́бр и животворя́щих, же́ртва у́бо преста́ и́дольская, вся́ же земля́ Тебе́ хвале́ния же́ртву прино́сит.
Богоро́дичен: Не Бо́га безпло́тна, ниже́ па́ки челове́ка про́ста произведе́ Чи́стая Отрокови́ца, и Нескве́рная: но Челове́ка соверше́нна, и нело́жно соверше́нна Бо́га. Его́же велича́ем со Отце́м же и Ду́хом.
И́н Ирмо́с: Тя́ па́че ума́:
Тебе́ И́же на Кресте́ стра́сть подъе́мшаго, и а́дову си́лу сме́ртию сокруши́вшаго, ве́рнии правосла́вно велича́ем.
Тебе́ из гро́ба тридне́вно воскре́сша, и а́д плени́вшаго, и ми́р просвети́вшаго, ве́рнии единому́дренно велича́ем.
Богоро́дичен: Ра́дуйся, Богоро́дице, Ма́ти Христа́ Бо́га, Его́же родила́ еси́, моли́ прегреше́ний оставле́ние дарова́ти, ве́рою пою́щым Тя́.
И́н Ирмо́с: Иса́ие, лику́й:
От чи́стых крове́й Твои́х усыри́ся пло́ть преесте́ственно все́х Соде́телю, Единоро́дному Сы́ну Роди́телеву, не от му́жа, без се́мене же у́мна и одушевле́нна, Богоро́дице Присноде́во.
Обходи́мое уста́вила еси́ сме́рти неудержи́мое стремле́ние, ро́ждши пло́тию вои́стинну па́че ума́ Жи́знь ве́чную: Е́йже прило́жься усты́ го́рькими а́д упраздни́ся, Пресвята́я Ма́ти Де́во.
На престо́ле седя́ Сы́н Тво́й Влады́чне, ря́сны Тя́ златы́ми Боже́ственных доброде́телей све́т сия́ющу, одесну́ю поста́ви Себе́, Чи́стая, дая́ че́сть я́ко Ма́тери Тебе́, Всенепоро́чная.
Па́че ума́ Рождество́ Твое́, Богома́ти: без му́жа бо зача́тие в тебе́, и деви́чески рожде́ние бы́сть: и́бо Бо́г е́сть Рожде́йся, Его́же велича́юще, Тя́, Де́во, ублажа́ем.
По катава́сии ектениа́ ма́лая. Та́же, Свя́т, Госпо́дь Бо́г на́ш. Ексапостила́рий у́тренний.
На хвали́тех стихи́ры воскре́сны, гла́с 5:
Сти́х: Сотвори́ти в ни́х су́д напи́сан, сла́ва сия́ бу́дет все́м преподо́бным Его́.
Го́споди, запеча́тану гро́бу от беззако́нников, проше́л еси́ из гро́ба, я́коже роди́лся еси́ от Богоро́дицы: не уразуме́ша, ка́ко воплоти́лся еси́, безпло́тнии Твои́ а́нгели: не чу́вствоваша, когда́ воскре́сл еси́, стрегу́щии Тя́ во́ини. Обоя́ бо запечатле́стася испыту́ющым, яви́шася же чудеса́ кла́няющымся ве́рою та́инству: е́же воспева́ющым, возда́ждь на́м ра́дость и ве́лию ми́лость.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Го́споди, вереи́ ве́чныя сокруши́в, и у́зы растерза́в, от гро́ба воскре́сл еси́, оста́вль Твоя́ погреба́льная, во свиде́тельство и́стиннаго тридне́внаго Твоего́ погребе́ния: и предвари́л еси́ в Галиле́и, в пеще́ре стрего́мый. Ве́лия Твоя́ ми́лость, Непостижи́ме Спа́се, поми́луй и спаси́ на́с.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Го́споди, жены́ теко́ша на гро́б, ви́дети Тя́ Христа́ на́с ра́ди пострада́вшаго, и прише́дшя, обрето́ша а́нгела на ка́мени седя́ща, стра́хом отва́льшемся, и к ни́м возопи́ глаго́ля: воскре́се Госпо́дь, рцы́те ученико́м, я́ко воскре́се от ме́ртвых, спаса́яй ду́шы на́шя.
Сти́х: Хвали́те Его́ во гла́се тру́бнем, хвали́те Его́ во псалти́ри и гу́слех.
Го́споди, я́коже изше́л еси́ от запеча́таннаго гро́ба, та́ко вше́л еси́ и две́рем заключе́ным ко ученико́м Твои́м, показу́я и́м теле́сная страда́ния, я́же подъя́л еси́, Спа́се Долготерпели́вый: я́ко от се́мене Дави́дова я́звы претерпе́л еси́: я́ко Сы́н же Бо́жий, ми́р свободи́л еси́. Ве́лия Твоя́ ми́лость, Непостижи́ме Спа́се, поми́луй и спаси́ на́с.
И́ны стихи́ры Анато́лиевы.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Го́споди Царю́ веко́в, и Тво́рче все́х, на́с ра́ди распя́тие и погребе́ние пло́тию прии́мый, да на́с от а́да свободи́ши все́х: Ты́ еси́ Бо́г на́ш, ра́зве Тебе́ ино́го не ве́мы.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Го́споди, пресия́ющая Твоя́ чудеса́ кто́ испове́сть? или́ кто́ возвести́т стра́шная Твоя́ та́инства? вочелове́чивыйся бо на́с ра́ди, я́ко Са́м восхоте́л еси́, держа́ву яви́л еси́ си́лы Твоея́: Кресто́м бо Твои́м разбо́йнику ра́й отве́рзл еси́, и погребе́нием Твои́м вереи́ а́довы сокруши́л еси́, Воскресе́нием же Твои́м вся́ческая обогати́л еси́: Благоутро́бне, Го́споди, сла́ва Тебе́.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Мироно́сицы жены́ гро́ба Твоего́ дости́гшя, зело́ ра́но иска́ху Тебе́ ми́ры пома́зати, Безсме́ртнаго Сло́ва и Бо́га: и а́нгела глаго́лы огласи́вшяся, возвраща́хуся ра́достию, апо́столом возвести́ти я́ве, я́ко воскре́сл еси́, Животе́ все́х, и по́дал еси́ ми́рови очище́ние и ве́лию ми́лость.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Богоприя́тнаго гро́ба ко иуде́ом стра́жие глаго́лаху: О ва́шего суему́дреннаго сове́та! стрещи́ Неопи́саннаго покуси́вшеся, всу́е труди́стеся, сокры́ти Воскресе́ние Распя́таго хотя́ще, я́сно показа́сте. О ва́шего суему́дреннаго собо́рища! что́ па́ки сокры́ти сове́туете, Е́же некры́ется? па́че же от на́с услы́шите, и ве́ровати восхощи́те бы́вших и́стине: а́нгел молниено́сец с небесе́ соше́д ка́мень отвали́, его́же стра́хом ме́ртвостию содержи́ми бы́хом, и возгласи́в крепкоу́мным мироно́сицам, глаго́лаше жена́м: не зрите́ ли страже́й умерщвле́ния, и печа́тей разреше́ния, а́дова же истоща́ния? почто́ побе́ду а́дову Упраздни́вшаго, и сме́ртное жа́ло Сокруши́вшаго, я́ко ме́ртва взыску́ете? благовести́те же ско́ро ше́дшя апо́столом Воскресе́ние, без стра́ха зову́щя: вои́стинну воскре́се Госпо́дь, име́я ве́лию ми́лость.
Сла́ва, стихи́ра у́тренняя ева́нгельская. И ны́не: Преблагослове́нна еси́: Славосло́вие вели́кое.
Та́же, тропа́рь воскре́сен:
Дне́сь спасе́ние ми́ру бы́сть, пое́м Воскре́сшему из гро́ба, и Нача́льнику жи́зни на́шея: разруши́в бо сме́ртию сме́рть, побе́ду даде́ на́м, и ве́лию ми́лость.
Та́же, ектении́. И отпу́ст.
На литурги́и блаже́нна, гла́с 5: 
Разбо́йник на кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца, помяни́ мя, Го́споди, вопия́, во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
И́же на дре́ве кре́стнем жи́знь процве́тшаго ро́ду на́шему, и изсуши́вша ю́же от дре́ва кля́тву, я́ко Спа́са и Соде́теля согла́сно воспои́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Сме́ртию Твое́ю, Христе́, сме́ртную разруши́л еси́ си́лу, и совоздви́гл еси́ и́же от ве́ка уме́ршыя, Тя́ пою́щыя и́стиннаго Бо́га и Спа́са на́шего.
Сти́х: Блаже́ни и́згнани пра́вды ра́ди, я́ко те́х е́сть Ца́рство небе́сное.
На гро́б Тво́й, Христе́, прише́дшя жены́ честны́я, иска́ху Тя́, Жизнода́вче, миропома́зати, и яви́ся и́м а́нгел вопия́: воскре́се Госпо́дь.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Распе́ншу Ти ся, Христе́, посреде́ двою́ осужде́нною разбо́йнику, еди́н у́бо ху́ля Тя́, осужде́н бы́сть пра́ведне: други́й же испове́дая Тя́, в ра́й всели́ся.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Ко апо́столов ли́ку прише́дшя жены́ честны́я, возопи́ша: Христо́с воскре́се, я́ко Влады́це и Соде́телю Тому́ поклони́мся.
Сла́ва, тро́ичен: Тро́ице Неразде́льная, Еди́нице Вседе́тельная и Всеси́льная, О́тче, Сы́не и Святы́й Ду́ше, Тебе́ пое́м И́стиннаго Бо́га и Спа́са на́шего.
И ны́не, Богоро́дичен: Ра́дуйся, одушевле́нный Хра́ме Бо́жий и Врата́ Непроходи́мая: ра́дуйся, неопали́мый и огнеобра́зный Престо́ле: ра́дуйся, Ма́ти Емману́ила, Христа́ Бо́га на́шего.
Проки́мен, гла́с 5: Ты́, Го́споди, сохрани́ши ны́, и соблюде́ши ны́ от ро́да сего́ и во ве́к. Сти́х: Спаси́ мя, Го́споди, я́ко оскуде́ преподо́бный. Аллилу́иа. Ми́лости Твоя́, Го́споди, во ве́к воспою́, в ро́д и ро́д возвещу́ и́стину Твою́ усты́ мои́ми.
Сти́х: Зане́ ре́кл еси́: в ве́к ми́лость сози́ждется, на небесе́х угото́вится и́стина Твоя́.
В неде́лю ве́чера 
на Го́споди, воззва́х, стихи́ры покая́нны, гла́с 5:
Подо́бен: Ра́дуйся по́стником:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Пла́чу и се́тую го́рце, смотря́я стра́шное сло́ва воздая́ние, от де́л не имы́й отве́та и ма́ла проти́ву вине́, окая́нный. Те́мже молю́ся: пре́жде да́же не пости́гнет мя́ конца́ моего́ безме́стное, пре́жде пожа́тия сме́ртнаго, пре́жде суда́ стра́шнаго, пре́жде хотя́щу ми́ осужде́ние прия́ти, иде́же о́гнь негаси́мый, и тьма́ кроме́шняя, иде́же че́рвь, и скре́жет, и снеда́ет согреши́вшыя, согреше́ний ми́ да́руй избавле́ние, Христе́ мо́й, и ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Зако́ны Твоя́ и писа́ния презре́в, за́поведи Твоя́ отверго́х окая́нный, Бо́же мо́й, соде́телю мо́й, ка́ко избе́гну про́чее та́мошняго спа́се, муче́ния? Те́мже пре́жде конца́ моего́, Спа́се, проще́ние ми́ да́руй, сле́з ту́чу, и́стинное умиле́ние подая́, я́ко Бо́г Преблаги́й дале́че от мене́ отгоня́я полки́ бесо́вския, и́щущих низвести́ мя́ во а́дову про́пасть. Те́мже молю́ся Ти́, да не ру́ку Твою́ оти́меши от мене́ всемо́щную.
Сти́х: От стра́жи у́тренния до но́щи, о стра́жи у́тренния да упова́ет Изра́иль на Го́спода.
Увы́ мне́! ка́ко омрачи́хся умо́м: ка́ко удали́хся от Тебе́, и рабо́тах окая́нный греху́ и сла́сти пло́тстей себе́ всего́ стра́стный изда́х, жи́вшей во мне́ стра́стнем? и ны́не ожида́ю моего́ е́же от жития́ исхо́да, и хотя́щаго томле́ния бы́ти: Го́споди преблаги́й, пода́ждь ми́ сле́зное покая́ние, и разреше́ние безчи́сленных прегреше́ний мои́х. Ве́рно Тя́ молю́, подаю́щаго ми́рови ве́лию ми́лость.
И́ны стихи́ры безпло́тным. Подо́бен: то́йже.
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний Его́.
Таи́нницы Богонача́лия честни́и, Трисве́тлаго и Единосу́щнаго Божества́, и́же пе́снь непреста́нно безпло́тными гла́сы и язы́ки о́гненными принося́ще, на́ша моле́ния и моли́твы принеси́те, я́же от усте́н скве́рных возсыла́ем, и оставле́ние прегреше́ний испроси́те: ве́сть бо не́мощь на́шу оболки́йся в ню́, и ми́лостив сы́й естество́м, моле́ния прии́мет ва́ша о рабе́х согреши́вших быва́емая, подая́й ми́рови ве́лию ми́лость.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Все́ а́нгельское мно́жество е́же влады́це моему́ приближа́ющееся, и того́ Боже́ственному престо́лу предстоя́щее со стра́хом, и исполня́еми неизрече́нным све́том, мене́ во тьме́ грехо́вней заблу́ждшаго наста́вите к све́ту спаси́тельному, повеле́нием Бо́га Ще́драго, тьму́ отжени́те мра́чную и чужду́ю кова́рных бесо́в, заступле́нием и благода́тию ва́шею: не терпи́т бо све́та прише́ствию, но отгоня́ется.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
А́нгели све́тлии Бо́жии, предстоя́ще престо́лу благода́ти Боже́ственному, смире́ние су́щее и просвеще́ние и́стинное от све́та Боже́ственнаго восприе́млюще, на́с назира́йте с небе́с человеколю́бцы, в бу́ри лю́тых держи́мых, и бе́дствующих, и во тьме́ спя́щих. Прииди́те у́бо, о арха́нгели! На́м в по́мощь, и сете́й изба́вите на́с злонача́льнаго врага́: к ва́шему бо кро́ву прибега́ем вси́, прехва́льнии.
Сла́ва, и ны́не, Богоро́дичен: Престо́л Херуви́мский вои́стинну, я́ко Превы́шши а́нгел бы́вши, в Тя́ бо Боже́ственное сло́во всели́ся, Чи́стая, на́ш о́браз обнови́ти хотя́: из Тебе́ проше́д плотоно́сец я́ко милосе́рд, Кре́ст и стра́сть на́с ра́ди прия́т, и воскресе́ние я́ко Бо́г дарова́. Те́мже я́ко премени́вшую на́с осужде́ннаго естества́, созда́телю ве́рою благодаря́ще мо́лимся, улучи́ти Твои́ми моли́твами прегреше́ний проще́ние, и ве́лию ми́лость.
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры покая́нны, гла́с 5:
Го́споди, согреша́я не престаю́, человеколю́бия сподобля́емь не разуме́ю: одоле́й моему́ недоуме́нию, Еди́не Бла́же, и поми́луй мя́.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Го́споди, и стра́ха Твоего́ бою́ся, и зло́е творя́ не престаю́: кто́ на суди́щи судии́ не бои́тся? Или́ кто́ уврачева́тися хотя́, врача́ прогне́вает я́коже а́з? Долготерпели́ве Го́споди, на не́мощь мою́ умилосе́рдися, и поми́луй мя́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
О земны́х все́х неради́вше, и на му́ки му́жески дерзну́вше, блаже́нных наде́жд не погреши́сте: но Небе́сному Ца́рствию насле́дницы бы́сте, прехва́льнии му́ченицы. Иму́ще дерзнове́ние к человеколюби́вому Бо́гу, ми́ру умире́ние испроси́те, и душа́м на́шым ве́лию ми́лость.
Сла́ва, и ны́не, Богоро́дичен: Стра́шно и пресла́вно, и ве́лие та́инство, Невмести́мый во чре́ве вмести́ся, и Ма́ти по рождестве́ па́ки пребы́сть де́вою: Бо́га бо роди́ из нея́ воплоще́нна. Тому́ возопии́м, тому́ пе́снь рце́м, со А́нгелы воспева́юще: свя́т еси́, Христе́ Бо́же, и́же на́с ра́ди вочелове́чивыйся, сла́ва Тебе́.
Та́же, Ны́не отпуща́еши раба́ Твоего́ Влады́ко: Трисвято́е. По О́тче на́ш: Тропа́рь свято́му. Сла́ва, и ны́не, Богоро́дичен, во гла́с тропаря́: ектениа́, и отпу́ст.
В неде́лю на повече́рии 
кано́н моле́бный пресвяте́й Богоро́дице, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою Христо́с истрясе́: Изра́иля же спасе́, побе́дную пе́снь пою́ща.
Чу́до в Тебе́ соверша́ется, Де́во, вои́стинну ужа́сно: я́ко во утро́бе Твое́й ника́коже Вмести́маго име́ла еси́, и несказа́нно родила́ еси́, Присноде́вою пребы́вши.
Одожди́ ми, Влады́чице, прегреше́ний оставле́ние, Я́же До́ждь Небе́сный прише́дший к Тебе́, неизглаго́ланно вмести́ла еси́, и Де́вою пребыла́ еси́ по Рождестве́ непости́жнем.
Сла́ва: Еди́на благослове́нная и Богора́дованная, Я́же ра́дость челове́ком ро́ждшая неизрече́нную, печа́ли отими́ души́ моея́ молю́ся, и возвесели́ се́рдце мое́.
И ны́не: Ве́сь жела́ние и сла́дость жи́зни, И́же от Тебе́ возсия́вый за премно́гую бла́гость, Де́во Пренепоро́чная: Его́же моли́ спасти́ мя́, непреста́нно ны́не Тя́ сла́вящаго.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем, Христе́, ка́мени за́поведей Твои́х, Це́рковь Твою́ утверди́, Еди́не, Бла́же и Человеколю́бче.
Преидо́ша се́нем законотвори́мая: Законода́вца бо Христа́ родила́ еси́, Пречи́стая, благода́ть очище́ния и просвеще́ния на́м взако́нившаго, и от кля́твы изъе́мшаго, Де́во Всенепоро́чная.
Роди́ся от Тебе́, Чи́стая, Бо́г воплоща́емь, и пло́тию ви́ден бы́сть, И́же пре́жде неви́димый. Сего́ у́бо моли́ приле́жно, Отрокови́це, от ви́димых и неви́димых вра́г мя́ изба́вити, све́тло Тя́ сла́вящаго.
Сла́ва: Страсте́й мя́ лю́та обурева́ет волна́, лука́вых духо́в глубина́ одержи́т мя́, грехо́вная бу́ря смуща́ет ми́ се́рдце: Богороди́тельнице, Ты́ мя утверди́, све́тло Тя́ пою́щаго.
И ны́не: Боже́ственнаго Гаврии́ла чинонача́льника иму́ще, благогове́йно е́же ра́дуйся, ве́рою приво́дим согла́сно, неискусобра́чней Ма́тери Богоро́дице ве́рно: Е́юже бе́д же и скорбе́й, и неду́г избавля́емся.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Истка́вшая вну́трь от крове́й Твои́х деви́ческих, Не́бо о́блаки Де́во, Одева́юща оде́ждею нетле́ния, пре́жде ле́стию обнаже́ннаго мя́ облецы́.
Утро́ба Твоя́, Де́во, пала́та свята́ Царя́ и Бо́га несказа́нна бы́сть, в ню́же всели́вся, це́ркви на́с соде́ла.
Сла́ва: Уще́дри ще́дра су́щи преокая́нную мою́ ду́шу, Богороди́тельнице Всенепоро́чная, ю́же от страсте́й и греха́ лю́те очерне́вшую и оцепене́вшую.
И ны́не: Нетле́ннаго Ца́рства возсия́ла еси́ ски́петро, от ко́рене Иессе́ова, и ражда́еши Отроча́ безму́жно, Чи́стая, Ада́мова и Дави́дова Бо́га, вку́пе и Зижди́теля и Го́спода.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Пребыва́еши по Рождестве́ Де́ва нетле́нна, истле́вших все́х челове́к к жи́зни приво́диши, и нетле́нием осиява́еши, Пренепоро́чная.
Но́во родила́ еси́ я́ко мла́дя, Пречи́стая, Предве́чнаго от Отца́ безле́тно возсия́вшаго, Его́же о ми́ре моли́, Богоневе́сто.
Сла́ва: Да обря́щу Тя́ помо́щницу, Де́во, изъима́ющу мя́ в ча́с пре́ния су́днаго, егда́ на суди́щи предста́ну от Тебе́ Ро́ждшагося.
И ны́не: Вся́ Бли́жняя Моя́ до́бра, и непоро́чна от Лива́на, Де́во Богоневе́сто: Святы́м Ду́хом в Тебе́ проуве́деся воплоще́ние Сы́на Бо́жия.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Неискусому́жно родила́ еси́, Богоро́дице, Емману́ила, на́ше смире́ние уще́дрившаго: те́мже приснодо́лжно Тя́ сла́вим.
Па́че ума́ безле́тнаго, па́че сло́ва Зижди́теля Пресвята́я родила́ еси́, избавля́ющаго вся́кия тли́, Богоро́дицу Тя́ пою́щих.
Сла́ва: Блага́го ро́ждши Благоде́теля и Зижди́теля, Пресвята́я Влады́чице благолюби́вая, ду́шу мою́ озло́бленную ублажи́.
И ны́не: Но́вое Тебе́ похвале́ние, и дре́внее прино́сим, Всечи́стая: лу́чше бо не и́мамы к похвале́нию, ра́зве, ра́дуйся, е́же с Гаврии́лом Тебе́ воспева́ем.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 5: Себе́ пре́жде суда́ ны́не пла́чу, помышля́я моя́ дела́ лука́вая и лю́тая, и прегреше́ний глубину́ одержа́щую мя́ от ю́ности, и подавля́ющу у́м: но Твои́м, Чи́стая, предста́нием, оставле́ние ми́ пода́ждь, и спасе́ние улучи́ти сподо́би.
ПЕ́СНЬ 7
Ирмо́с: Превозноси́мый отце́в Госпо́дь, пла́мень угаси́, о́троки ороси́, согла́сно пою́щыя: Бо́же, благослове́н еси́.
Изба́ви мя́, Пречи́стая, зла́го уны́ния, и страсте́й омраче́ния, и осужде́ния ве́чнующаго: я́ко да ве́рою Тя́ сла́влю.
Умертви́ стра́сти моя́, Я́же Жи́знь ро́ждшая: воздви́гни мя́ Богоневе́сто лежа́щаго из гро́ба нечу́вствия, да любо́вию Тя́ сла́влю.
Сла́ва: Пло́тию обложе́на Бо́га безпло́тнаго, Пренепоро́чная, родила́ еси́, на́с избавля́ющаго, со стра́хом пою́щих: Бо́же, благослове́н еси́.
И ны́не: Исцеле́ние безме́здно, Чи́стую Твою́ моли́тву обре́тше, Де́во, про́сим пою́ще, души́ благопремене́ния, и телеси́ здра́вия.
ПЕ́СНЬ 8
Ирмо́с: Тебе́ Вседе́телю, в пещи́ о́троцы, всеми́рный ли́к спле́тше поя́ху: дела́ вся́кая Го́спода по́йте, и превозноси́те во вся́ ве́ки.
Две́ре све́та, покая́ния ми́ две́ри светоза́рныя отве́рзи, показу́ющи вся́к пра́вый пу́ть пра́вды, вводя́щ в Боже́ственныя во́ли вхо́ды.
Но́во на земли́ Де́во Ма́ти Отроча́, Отцу́ собезнача́льнаго Сы́на родила́ еси́, за милосе́рдие неизрече́нное уподо́бльшагося на́м, истле́вшым под грехо́м.
Сла́ва: Вся́ избра́нна, вся́ преукра́шенна, Бо́г Ю́же возлюби́, Ю́же избра́, яви́лася еси́, Де́во, при́сно препросла́вленная: те́мже Тя́ пое́м, Чи́стая, во ве́ки.
И ны́не: Вся́ Чи́стая, и Боже́ственныя сла́вы испо́лнена, Бли́жняя Моя́, рече́ Ду́х Бо́жий, Тя́ провозвеща́я, Пречи́стая, Ю́же пе́сньми воспева́ем пою́ще: Тебе́ подоба́ет ра́доватися Бо́га Челове́ка ро́ждшей.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к и́мя Ему́: Его́же велича́юще, Де́ву ублажа́ем.
Твои́х притека́телей, Всечи́стая, не отри́ни ны́не воздыха́ния, но воззри́ на ны́ су́щих в ско́рбех, пла́чь преложи́ на ра́дость, и умиле́ние в весе́лие, в пе́снех Тя́ пою́щих.
Основа́ние еси́ недви́жимо, Спа́са ро́ждши, Чи́стая, на вода́х зе́млю Боже́ственными веле́нии основа́вшаго: на не́мже на́с све́тло Тя́ блажа́щих утверди́ти моли́ся.
Сла́ва: Па́че ума́ Рождество́ Твое́, Богоро́дице, без му́жа бо зача́тие в Тебе́, и де́вственно Рождество́ Твое́ бы́сть: и́бо Бо́г е́сть рожде́йся, Его́же велича́юще, ро́ждшую Тя́ ублажа́ем.
И ны́не: Стра́шен еси́, Го́споди, и кто́ у́бо тогда́ постои́т преще́ния Твоего́ Христе́, Еди́не Царю́, су́д творя́щу Ти́? Те́мже пощади́, и спаси́ мя, Спа́се, Ро́ждшия Тя́ благоприя́тными мольба́ми.
Та́же, Досто́йно е́сть: И про́чее обы́чно, и отпу́ст.
Понедельник 
В понеде́льник у́тра 
по 1-м стихосло́вии седа́льны покая́нны. Гла́с 5:
Судии́ седя́щу, и А́нгелом предстоя́щым, трубе́ глася́щей, и пла́мени горя́щу, что́ сотвори́ши, душе́ моя́, ведо́ма на су́д: тогда́ бо лю́тая тебе́ предста́нут, и та́йная Твоя́ облича́тся согреше́ния. Те́мже пре́жде конца́ возопи́й судии́: Бо́же, очи́сти мя́, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Вси́ побди́м, и Христа́ усря́щим со мно́жеством еле́а, и свеща́ми све́тлыми, я́ко да черто́га вну́трь сподо́бимся: и́же бо вне́ двере́й обрета́яйся, безде́льно Бо́гови воззове́т: поми́луй мя́.
Сла́ва, и ны́не, Богоро́дичен: Святе́йши херуви́м, и вы́шши серафи́м, Пречи́стая, Богоро́дицу Тя́ вои́стинну испове́дающе, и́мамы гре́шнии засту́пницу, и обрета́ем во вре́мя напа́стей спасе́ние. Те́мже не преста́й о на́с моля́щи, держа́во и прибе́жище душа́м на́шым.
По 2-м стихосло́вии, седа́льны, гла́с 5:
Душе́, я́же зде́ вре́менна, та́мошняя же ве́чна: зрю́ суди́ще и на Престо́ле судию́, и трепе́щу отве́та. Про́чее со тща́нием обрати́ся, су́д непроща́емь.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
На одре́ слежу́ согреше́ний мно́гих, окра́даемь е́смь в наде́жди спасе́ния моего́: и́бо со́н моея́ ле́ности хода́тайствует души́ мое́й му́ку. Но Ты́, Бо́же, рожде́йся от Де́вы, воздви́гни мя́ к Твоему́ пе́нию, да сла́влю Тя́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Сия́ет дне́сь страстоте́рпец па́мять, и́мать бо и от небе́с зарю́: ли́к а́нгельский торжеству́ет, и челове́ческий ро́д спра́зднует. Те́мже мо́лятся Го́сподеви поми́ловатися душа́м на́шым.
Сла́ва, и ны́не, Богоро́дичен: Со А́нгелы небе́сная, с челове́ки земна́я, во гла́се ра́дования, Богоро́дице, вопие́м Ти́: ра́дуйся, две́ре небе́с простра́ннейшая. Ра́дуйся, Еди́на земноро́дных спасе́ние. Ра́дуйся, Чи́стая обра́дованная, ро́ждшая Бо́га воплоще́нна.
По 3-м стихосло́вии, седа́лен, гла́с 5:
Подо́бен: Собезнача́льное сло́во:
Безслове́сными мя́ страстьми́ преклоне́ннаго, и блу́дно житие́ мое́ ижди́вша, призови́, Спа́се, я́коже блу́днаго, и приими́, и объя́тия оте́ческая за милосе́рдие щедро́т распростри́ ми: и моли́твами безпло́тных дре́вней че́сти сподо́би.
Сла́ва, и ны́не, Богоро́дичен: Те́плая Предста́тельнице и непобеди́мая, упова́ние изве́стное и непосты́дное, стено́ и покро́ве и приста́нище прибега́ющым к Тебе́, Присноде́во Чи́стая, Сы́на Твоего́ и Бо́га моли́ со А́нгелы, умире́ние да́ти ми́рови, и спасе́ние, и ве́лию ми́лость.
Кано́н, его́же краегране́сие си́це: Мно́го Ти́ согреши́вшаго уще́дри, Сло́ве. Творе́ние ки́р Ио́сифа, гла́с 5:
ПЕ́СНЬ 1
Ирмо́с: Пои́м Го́сподеви, сотво́ршему ди́вная чудеса́ в Чермне́м мо́ри, пе́снь побе́дную, я́ко просла́вися.
Мно́гими лестьми́ извлеко́ма, и прельща́ема, Христе́, чу́ждаго, обрати́ и уще́дри мя́, я́ко всеси́лен.
И́же глуха́го у́шы отве́рзый, Христе́, души́ моея́ огло́хнувшая ушеса́ отве́рзи, молю́ся: я́ко да Твоя́ словеса́ внуша́ю.
Му́ченичен: Новоявле́нныя зве́зды су́ще му́ченицы со́лнца пра́веднаго Христа́, тьму́ отжени́те от серде́ц на́ших.
Му́ченичен: Разжже́нныя стре́лы Боже́ственными у́гльми Свята́го Ду́ха страда́льцы я́вльшеся, стре́лы сокруша́ют вся́ зми́евы.
Богоро́дичен: Две́ре Боже́ственныя сла́вы, покая́ния ми́ две́ри отве́рзи, и от вра́т а́довых исхити́, молю́ся, смире́нную мою́ ду́шу.
Други́й кано́н безпло́тным.
Творе́ние Феофа́ново, [его́же краегране́сие: Пе́ние а́нгелом пя́тое.] Гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Таи́нницы богонача́лия светода́тельнаго, и того́ луча́ми первоявле́ннаго сия́юще, све́том просвети́ти ду́шу мою́, А́нгели, Влады́ку умоли́те. [Два́жды.]
Иму́ще дерзнове́ние, я́ко престо́лу высо́кому предстоя́ще вси́, благочести́вне пою́щих ва́с, бе́д изба́вите предста́телие чи́на небе́снаго, о Архистрати́зи!
Богоро́дичен: Разреши́ся кля́тва, и печа́ль преста́: Благослове́нная бо и благода́тная, ве́рным ра́дость возсия́, благослове́ние все́м конце́м цветонося́щи Христа́.
ПЕ́СНЬ 3
Ирмо́с: Над язы́ки Бо́г воцари́ся, Бо́г седи́т на престо́ле святе́м Свое́м, и пое́м ему́ разу́мно я́ко Царю́ и Бо́гу.
Ты́, и́же ни еди́ному хотя́й поги́бнути, благи́й Го́споди, погиба́ющаго уще́дри, и спаси́ мя, ма́нием всеще́дре ми́лости Твоея́.
Я́же в ве́дении и не в ве́дении согреши́х к Тебе́, Христе́ Го́споди, вся́ ве́дящему прихожду́ и припа́даю Ти́, приими́ мя я́коже блу́днаго.
Му́ченичен: Да живу́щий гре́х умертвите́ му́ченицы и ме́ртва врага́ пока́жете, о ме́ртвости теле́сней блаже́ннии неради́сте.
Му́ченичен: Испещре́ни страда́ньми му́ченицы, и оде́ждами кро́вию оброще́нными украша́еми, все́х Царю́ венцено́сцы предстоите́.
Богоро́дичен: Де́во Ма́ти, я́же Бо́га вопло́щшая, гла́сы приими́ вопию́щих Ти́ всегда́, и изба́ви на́с от разли́чных обстоя́ний.
И́н Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
И́же сло́вом ликова́ния вы́шним си́лам прему́дро составле́й, Твою́ бла́гость неисчетноси́льну показу́яй, си́х предста́тельствы Це́рковь Твою́ утверди́, Еди́не Бла́же и Человеколю́бче. [Два́жды.]
Украша́я неизрече́нною све́тлостию А́нгелы, Христе́, и те́ми утвержда́я це́рковь Твою́, Милосе́рде, окая́нную мою́ ду́шу те́ми просвети́, молю́ся Ти́, Влады́ко, не помина́я мои́х безчи́сленных грехо́в.
Богоро́дичен: Ты́ Ма́ти Бо́га несочета́нно была́ еси́, безпло́тныя ли́ки просвеща́ющаго, еди́но богонача́лие в трие́х пе́ти непреста́нно свяще́нствиих, и госпо́дьствиих, Пречи́стая Де́во Всепе́тая.
ПЕ́СНЬ 4
Ирмо́с: Дела́ смотре́ния Твоего́ Го́споди, ужаси́ша проро́ка Авваку́ма: изше́л бо еси́ на спасе́ние люде́й Твои́х, спасти́ пома́занныя Твоя́ прише́л еси́.
Дела́, я́же в житии́ соверши́х, су́ть лука́ва и лю́та: о ни́хже, Христе́ Бо́же мо́й, изба́ви мя́, покая́ние и́скреннее подая́ ми.
Вся́ку за́поведь честну́ю уничижи́х, стра́х Тво́й отри́нух, Христе́, и бою́ся неизбе́жнаго Твоего́ суди́ща, в не́мже да не осу́диши мене́, Благоутро́бне.
Му́ченичен: Реме́ньми отвсю́ду вои́стинну протяза́еми, и ра́нами изнуря́еми зе́льне, и ноготьми́ стру́жеми сло́ве, страда́льцы Твои́, ве́рою ра́довахуся.
Му́ченичен: Поколеба́ти ва́с страда́льцы от Боже́ственнаго стоя́ния, не возмо́же вся́чески лука́вый: те́мже мно́гим коле́блемым, до́блии утвержде́ние Боже́ственное показа́стеся.
Богоро́дичен: Воплоща́ется от чи́стых крове́й Твои́х Госпо́дь, покая́ние чту́щым Тя́ подава́я, Всепе́тая, Твои́м благи́м хода́тайством, я́ко благоутро́бен, и еди́н Человеколю́бец.
И́н Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й твои́х, спасти́ пома́занныя Твоя́ прише́л еси́.
А́нгельския соста́вил еси́ све́тлости, богоде́тельными луча́ми благопода́тливе просвети́л еси́: я́ко си́лен в кре́пости, сло́во Твое́ испо́лнивый, Человеколю́бче. [Два́жды.]
Земна́я теле́с мудрова́ния отложи́м, ве́рнии, житию́ подо́бящеся безпло́тных чино́в, и у́м впери́м ду́хом.
Богоро́дичен: Бу́ди ми́ Предста́тельнице Пренепоро́чная, прибежище и приста́нище, страсте́й бу́рю отгоня́щи: я́же а́нгельския ли́ки, добро́тою без сравне́ния побе́ждшая.
 ПЕ́СНЬ 5
Ирмо́с: Све́те и́стинный, Христе́ Бо́же, к Тебе́ у́тренюет ду́х мо́й от но́щи, яви́ на мя́ лице́ Твое́.
Воспряни́, о душе́, воспряни́ от сна́ тя́жкаго, моего́ лю́таго греха́, и покая́ния све́том озари́ся.
Обнови́м ду́шу прилежа́нием, и умиле́ния ту́чами напои́мся: я́ко да прозябе́м покая́ния кла́с.
Му́ченичен: У́гльми любве́ наостри́вшеся, небокова́ннии ме́чеве, страстоте́рпцы яви́стеся, враго́в ссеца́юще полки́.
Му́ченичен: Непорабоще́ни от врага́ бы́сте, порабо́тисте сего́ страстоте́рпцы, и бли́жнии Христу́ яви́стеся дру́зи.
Богоро́дичен: Де́во в жена́х благослове́нная, Твоя́ ми́лости пода́ждь лю́дем Твои́м: ми́лостиваго бо яви́лася еси́ Ма́ти.
И́н Ирмо́с: Одея́йся све́том, я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко еди́н благоутро́бен.
Обходя́ще всея́ земли́ концы́, влады́чняя благодея́ния ве́рным прино́сите, и сохраня́ете всесла́внии арха́нгели. [Два́жды.]
Словеси́ Твоему́ повину́ющеся сло́ве Бо́га и Отца́, небе́снаго чинонача́лия сла́вная украше́ния, Твоея́ све́тлости све́том озаря́ются.
Богоро́дичен: Все́ мое́ жела́ние к Тебе́ предста́ви, я́же па́че сло́ва, жела́ния сла́дость роди́вшая, Тебе́ Богоро́дицу, Чи́стая, ве́дущым.
 ПЕ́СНЬ 6
Ирмо́с: От ки́та проро́ка изба́вил еси́, мене́ же из глубины́ грехо́в возведи́, Го́споди, и спаси́ мя.
Не́сть в житии́ се́м греха́, его́же а́з еди́н не сотвори́х окая́нный, Еди́не Безгре́шне, уще́дри мя́.
Ве́трилом усе́рдия впери́мся, и ко приста́нищу спасе́ния покая́нием предвари́м вси́, я́ко да спасе́мся.
Му́ченичен: Пропове́дников, апо́столов и му́чеников страда́нием озаря́ется тва́рь: и́миже и на́с просвети́, Человеколю́бче.
Му́ченичен: Сосу́ды вмести́вшыя зарю́ Боже́ственную, и честна́я светоли́тия му́ченики вси́ почти́м.
Богоро́дичен: Де́во ве́рным Предста́тельнице, изба́витися от вся́каго греха́ рабо́м Твои́м моли́ Го́спода.
И́н Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Священноукраша́еми а́нгельстии собо́ри избра́ннии, светода́тельными сия́нии просвеща́етеся, богоде́тельным озаре́нием я́ве соверша́еми. [Два́жды.]
Трисве́тлыми заря́ми бога́тно преукраша́еми А́нгели и Арха́нгели, богозра́чно окая́нную мою́ ду́шу просвети́те ва́шими моли́твами.
Богоро́дичен: Зачала́ еси́, Пречи́стая, все́х Зижди́теля и Бо́га, Его́же с тре́петом зря́т ра́дующеся, всеблагогове́йно предстоя́ще А́нгели.
 ПЕ́СНЬ 7
Ирмо́с: Благослове́н еси́ Бо́же, ви́дяй бе́здны, и на престо́ле сла́вы седя́й, препе́тый и пресла́вный.
Благослове́н еси́, Бо́же, и́же за благоутро́бие ка́ющихся все́х прие́мля, препе́тый и пресла́вный.
Исцели́, благоутро́бне Христе́, мно́гия моя́ стра́сти, И́же мое́ све́дый неможе́ние, препе́тый и пресла́вный.
Му́ченичен: Си́лою Боже́ственною укрепи́ся ли́к страстоте́рпец, враги́ победи́ вопия́: препе́тый и превозноси́мый во ве́ки.
Му́ченичен: Укрепи́вый прему́дрыя страстоте́рпцы сло́ве, претерпе́ти многоплете́нныя му́ки, моли́твами и́х уще́дри все́х.
Богоро́дичен: Благослове́н еси́, Бо́же, И́же во чре́во Деви́че всели́вся, и спа́сл челове́ка, препе́тый и превозноси́мый во ве́ки.
И́н Ирмо́с: Превозноси́мый отце́в Госпо́дь пла́мень угаси́, о́троки ороси́ согла́сно пою́щыя: Бо́же, благослове́н еси́.
Неисчетноси́льную Христо́с явля́я кре́пость, ва́с архистрати́зи поста́вил е́сть, научи́ воспева́ти: Бо́же, благослове́н еси́. [Два́жды.]
И́же мно́жество безчи́сленное безпло́тных чино́в украша́яй бла́гостию, ве́рных составле́ния сподо́би пе́ти Тя́: Бо́же, благослове́н еси́.
Богоро́дичен: Страстьми́ коле́блема, Де́во, Ты́ ны́не утверди́ мя, я́же все́м источи́вшая ве́рным безстра́стие, ве́рою пою́щым: Бо́же, благослове́н еси́.
ПЕ́СНЬ 8
Ирмо́с: Творца́ тва́ри, Его́же ужаса́ются А́нгели, по́йте лю́дие, и превозноси́те во вся́ ве́ки.
Ме́ртва преступле́нием бы́вша мя́, Го́споди, оживи́, да Тя́ сла́влю во вся́ ве́ки.
Просвети́в мя́ покая́нием, тьмы́ грехо́вныя изба́ви, Го́споди, да Тя́ сла́влю во вся́ ве́ки.
Му́ченичен: Страстоте́рпцы му́ченицы, пла́мень пре́лести попра́ша, ро́су с небесе́ прие́мше пресла́вно.
Му́ченичен: Я́коже земля́ ту́чная святи́и, кла́с вои́стинну стори́чествующ, подвигополо́жнику Христу́ плодоноси́сте.
Богоро́дичен: Из Тебе́ Бо́г возсия́, Всепе́тая Де́во, и богоразу́мием просвети́ омраче́нныя.
И́н Ирмо́с: Тебе́, Вседе́телю, в пещи́ о́троцы, всеми́рный ли́к спле́тше поя́ху: дела́ вся́кая Го́спода по́йте, и превозноси́те во вся́ ве́ки.
Привлача́т мя́ ны́не а́нгельстии собо́ри, пе́ти пе́сньми и серде́чным жела́нием, с ни́миже пою́: дела́ вся́кая Го́спода по́йте, и превозноси́те Его́ во ве́ки. [Два́жды.]
Слуги́ пресвяте́й и трисо́лнечней зари́, спасти́ся моли́те ве́рою пою́щым: Го́спода воспева́йте дела́, и превозноси́те Его́ во ве́ки.
Богоро́дичен: Две́ри све́та, Де́во Ма́ти Отрокови́це: све́том Твои́м озари́ ве́рою пою́щих: Го́спода воспева́йте дела́, и превозноси́те Его́ во ве́ки.
ПЕ́СНЬ 9
Ирмо́с: Тя́ блаже́нную в жена́х, и благослове́нную Бо́гом, челове́ческий ро́д, пе́сньми велича́ем.
Ми́лостив бу́ди ми́, Го́споди, без числа́ безу́мно согреши́вшему, и Твоего́ Ца́рствия, Сло́ве, сподо́би мя́.
Я́коже ниневи́тяны спа́сл еси́ дре́вле пока́явшыяся еди́не Спа́се, и на́с пою́щих Тя́ спаси́ ми́лостию Твое́ю.
Му́ченичен: Пло́ть преда́вше вся́ческим я́звам, неуя́звлену спасли́ есте́ ду́шу страстоте́рпцы Госпо́дни, Боже́ственныя сла́вы прича́стницы.
Му́ченичен: Днесия́тельныя зве́зды, на земли́ все́х озаря́ющи ду́шы, страстоно́сцы все́х Го́спода яви́стеся.
Богоро́дичен: Но́сиши я́коже престо́л о́гненный ма́нием вся́ нося́щаго, и сосце́ма пита́еши, Де́во, все́х пита́ющаго.
И́н Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и челове́ка, Восто́к и́мя ему́: Его́же велича́юще, Де́ву ублажа́ем.
Чино́м нача́льницы бы́вше а́нгельским, пресве́тлый Михаи́ле, и ты́ Гаврии́ле Боже́ственнаго воплоще́ния всеи́стинный пропове́дник бы́в, все́х сохраня́йте пою́щих ва́с сла́внии. [Два́жды.]
И́же бога́тыми дарова́ньми преизлива́яй своя́ сокро́вища, и́же чи́ны приведы́й а́нгельския, с ни́ми же прише́д я́ко судия́, и все́х Ца́рь, спаси́ мя, Влады́ко, прибега́ющаго к ми́лости Твое́й.
Богоро́дичен: У́мне А́рха́нгели, Вла́сти, Престо́ли, Херуви́ми, Си́лы и Серафи́ми, А́нгели све́тлии, Нача́ла и Госпо́дьствия, Твоему́ Сы́ну, Пренепоро́чная Чи́стая, с тре́петом слу́жат, Богоро́дице всеблаже́нная.
На стихо́вне стихи́ры покая́нны, гла́с 5:
Мно́жества прегреше́ний мои́х пре́зри, Го́споди, и́же от Де́вы рожде́йся: и вся́ очи́сти грехи́ моя́, мы́сль мне́ подая́ обраще́ния, я́ко еди́н Человеколю́бец, молю́ся, и поми́луй мя́.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Увы́ мне́, кому́ уподо́бихся а́з? непло́дней смоко́внице, и бою́ся прокля́тия с посече́нием: но Небе́сный Де́лателю, Христе́ Бо́же, олядене́вшую ду́шу мою́ плодоно́сну покажи́, и я́ко блу́днаго сы́на приими́ мя, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Благослове́но во́инство Небе́снаго Царя́: а́ще бо и земноро́днии бе́ша Страстоте́рпцы, но А́нгельское досто́инство потща́шеся дости́гнути, о телесе́х неради́ша, и страда́ньми безпло́тных сподо́бишася че́сти. Те́мже моли́твами и́х, Го́споди, низпосли́ на́м ве́лию ми́лость.
Сла́ва, и ны́не, Богоро́дичен: Обра́дованная, хода́тайствуй Твои́ми моли́твами, и испроси́ душа́м на́шым мно́жество щедро́т, и очище́ние мно́гих прегреше́ний, мо́лимся.
Та́же, Бла́го е́сть испове́датися Го́сподеви: Трисвято́е: И по О́тче на́ш: Тропа́рь свято́му, а́ще и́мать: а́ще ли ни́, глаго́лем тропа́рь дне́. Та́же ектениа́, и ча́с 1, и про́чее обы́чно. И отпу́ст.
В понеде́льник блаже́нны, гла́с 5. 
Разбо́йник на Кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца, помяни́ мя, Го́споди, вопия́, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Душетле́ннии разбо́йницы, на пути́ жите́йстем сре́тше уязви́ша мя́: но к Твоему́ благоутро́бию ны́не притека́ю, исцели́, Христе́, и спаси́ мя, молю́ся.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще мене́ ра́ди.
Небе́снии ли́цы песносло́вят Тя́ все́х Бо́га: те́х, Влады́ко, свяще́нными хода́тайствы, мно́гая ми́ пре́зри зла́я, и спаси́ мя, молю́ся.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
А́нгельским лико́м сочисля́еми Христо́вы страда́льцы, и исполня́еми просвеще́ния невече́рняго, смра́дныя стра́сти се́рдца моего́ потреби́те.
Сла́ва: А́нгельски земноро́днии, в вы́шних пое́мому Бо́гу, воспои́м трисвяту́ю пе́снь: свя́т еси́ пребезнача́льне О́тче, Сы́не со Ду́хом.
И ны́не: Я́же А́нгелом ра́дость во Твое́й утро́бе восприе́мши чи́стая, се́тующую лука́выми де́лы, ду́шу мою́ испо́лни ра́дости, к све́ту наставля́ющи мя́.
В понеде́льник ве́чера 
на Го́споди, воззва́х, стихи́ры покая́нны, гла́с 5:
Подо́бен: Ра́дуйся по́стником:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Увы́ мне́ прогне́вавшему Тя́, ми́лостиваго Бо́га моего́ и Го́спода! Коли́жды обеща́хся пока́ятися, Христе́, и ло́ж обрето́хся несмы́сленный! Пе́рвую у́бо креще́ния окаля́х оде́жду, заве́т же мо́й, и́же к Тебе́, оста́вих: и второ́е сие́ па́ки завеща́ние, е́же испове́дах Ти́ пред А́нгелы и челове́ки, о́бразом плаче́вным оде́ян: его́же отложи́в про́чее, Спа́се, до конца́ не оста́ви мене́ поги́бнути.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Кото́рый отве́т душе́ окая́нная, обря́щеши в де́нь су́дный: или́ кто́ Тя осужде́ния огня́ ве́чнаго, и про́чих муче́ний изба́вит? Никто́же, а́ще не Ты́ сама́ уми́лостивиши Благоутро́бнаго, зла́я Твоя́ оста́вльши дея́ния, и благоуго́дно стяжа́вши житие́: пла́чущи на вся́к де́нь Твои́х безме́рных согреше́ний, я́же на вся́к ча́с согреша́еши де́лом, и сло́вом, и помышле́нием, Христа́ моля́щи, пода́ти Тебе́ соверше́нное си́х проще́ние.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Да не содержи́т мене́, Спа́се, грехо́вный обы́чай влеки́й, ниже́ да облада́ет мно́ю бе́с, при́сно боря́, и низводя́ к во́ли свое́й: но исхити́ мя того́ влады́чествия, кре́пкою твое́ю руко́ю, Всеси́льне, и воцари́ся во мне́ Ты́, Человеколю́бче. Всего́ же Твоего́ бы́ти мя́ сподо́би, и жи́ти по во́ли Твое́й сло́ве, име́ти поко́й в Тебе́, и обрести́ ми очище́ние и спасе́ние и ве́лию ми́лость.
И́ны стихи́ры Предте́чи: гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Всего́ прекло́ншася в зе́млю, и сокруши́вшася неисце́льно уврачу́й, Предте́че Христо́в и му́чениче, прибега́ющаго ве́рою в Боже́ственный покро́в Тво́й, блаже́нне: те́мже и дне́ стра́шнаго мя́ исхити́, во́ньже хощу́ пред суди́щем ста́ти, и му́кам отда́тися, молю́ся Ти́, та́мошнаго стоя́ния изба́ви мя́ тогда́, я́ко имы́й дерзнове́ние непосты́дно му́дре, моля́ подаю́щаго ми́рови ве́лию ми́лость.
Сти́х: Хвали́те Го́спода вси́ язы́цы, похвали́те его́ вси́ лю́дие.
Свети́льник Ты́ со́лнца му́дре сы́й Предте́че Христо́в, пресве́тлейший, во тьму́ низпа́дшуся безме́рных зо́л, облиста́й ми́ зарю́ све́та, молю́ Тя, и воздви́гни из ро́ва грехо́внаго, наставля́я мя́ гла́сом Твои́м сла́дким: и́же отцу́ дре́вле гла́с разреши́вый рождество́м Твои́м, ны́не мо́й испра́ви гла́с, молю́ Тя, я́ко да ве́рою и любо́вию славосло́влю Человеколю́бца Бо́га и Спа́са, подаю́щаго ми́рови ве́лию ми́лость.
Сти́х: Я́ко утверди́ся ми́лость его́ на на́с, и и́стина Госпо́дня пребыва́ет во ве́к.
Боже́ственный хра́м бы́л еси́ Бо́га живода́вца все́х блаже́нне проро́че, и Предте́че, и пропове́дниче, живу́щаго име́л еси́ в се́рдцы, его́же моли́ при́сно во святы́й Тво́й хра́м прибега́ющих, и тебе́ чту́щих, Иоа́нне пребога́те, хра́мы ду́ха бы́ти мо́лимся, и к Бо́гу прибли́житися: я́ко да твое́ почита́ем в пе́снех заступле́ние, и те́плую моли́тву, от него́же бо́льши все́х челове́к свиде́тельствовался еси́ досточу́дне.
Сла́ва, и ны́не, Богоро́дичен: Ве́сь от младе́нства яви́хся, грехи́ неосла́бно де́лая: уязви́хся лю́те умо́м, и обы́чаем мно́гим в не́м пребы́в любо́вию, и ны́не се́туя пла́чу лю́тыя моея́ пре́лести, и зла́го обы́чая и безу́мия, и души́ моея́ поги́бели: Влады́чице, не пре́зри мене́ зле́ погиба́ющаго, но уще́дривши, вся́каго нахожде́ния и страсте́й изба́ви Твои́м заступле́нием, я́ко да поне́ на ста́рость пока́юся Бо́гу.
Та́же, Све́те ти́хий: Посе́м проки́мен, и ектениа́. Та́же, Сподо́би, Го́споди, в ве́чер се́й:
На стихо́вне стихи́ры покая́нны. Гла́с 5:
Го́споди, согреша́я не престаю́, человеколю́бию сподобля́емь не разуме́ю: одоле́й моему́ недоуме́нию еди́ный Бла́же, и поми́луй мя́.
Сти́х: К тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Го́споди, стра́ха Твоего́ бою́ся, и зло́ творя́ не престаю́: кто́ на суди́щи судии́ не бои́тся? или́ кто́ исцели́тися хотя́, врача́ прогне́вает, я́коже а́з? долготерпели́ве Го́споди, на не́мощь мою́ умилосе́рдися, и поми́луй мя́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Щито́м ве́ры обо́лкшеся, и о́бразом кре́стным себе́ укре́пльше, к му́кам му́жески вда́шася, и диа́волю горды́ню и ле́сть низложи́ша святи́и Твои́, Го́споди: те́х мольба́ми я́ко всеси́лен Бо́г, ми́рови ми́р низпосли́, и душа́м на́шым ве́лию ми́лость.
Сла́ва, и ны́не, Богоро́дичен: Утоли́ боле́зни многовоздыха́ющия души́ моея́, утоли́вшая вся́ку сле́зу от лица́ земли́. Ты́ бо челове́ком боле́зни отгоня́еши, и гре́шных ско́рби разруша́еши: Тебе́ бо вси́ стяжа́хом наде́жду и утвержде́ние, пресвята́я Ма́ти Де́во.
Та́же, Ны́не отпуща́еши раба́ Твоего́, Влады́ко: Трисвято́е. По О́тче на́ш: Тропа́рь свято́му. Сла́ва и ны́не, Богоро́дичен, во гла́с тропаря́. Посе́м, ектениа́, и отпу́ст.
В понеде́льник на повече́рии 
кано́н пресвяте́й Богоро́дице, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́, Изра́иля же спасе́ побе́дную пе́снь пою́ща.
Припе́в: Пресвята́я Богоро́дице, спаси́ на́с.
Ду́х сокруше́н пода́ждь ми́, Блага́я, смире́ние се́рдцу, уму́ же чистоту́, и житию́ исправле́ние, и прегреше́ний оставле́ние, и сле́з исто́чники, Пренепоро́чная.
Ви́ждь мою́ беду́ и умиле́ние, и дре́вних прегреше́ний исцели́ стру́пы, и вре́мя ми́ покая́ния да́руй и грехо́в испове́дание.
Сла́ва: Себе́ пла́чу пре́жде исхо́да моего́, помышля́я зо́л мои́х бе́здну, Всенепоро́чная. Те́мже молю́ся Ти́: Сы́на Твоего́ умоли́, изба́вити мя́ му́ки.
И ны́не: Иму́щи покая́ния вре́мя, отступи́ от вся́кия зло́бы, душе́ моя́, и Зижди́телю Твоему́ со слеза́ми возопи́й: Бо́же мо́й, спаси́ мя мольба́ми Ро́ждшия Тя́.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем, Христе́, ка́мени за́поведей твои́х, Це́рковь Твою́ утверди́, Еди́не Бла́же и Человеколю́бче.
Страсте́й мои́х нача́льницы объя́ша мя́, Пречи́стая, и е́же по о́бразу и по подо́бию сотворе́ннаго мя́ Бо́жию испо́лниша студа́: но си́х вре́да изба́ви мя́, во умиле́нии пою́щаго Тя́.
Лука́вно вра́г улови́ти мя́ тщи́тся, ве́чнующаго пла́мене попале́ние показа́ти мя́ хотя́, Пречи́стая: но сего́ кова́рствия и сове́ты разори́, да Тя́ сла́влю ра́дуяся.
Сла́ва: В ро́в преиспо́дний льсти́вно мя́ положи́ша мно́гих согреше́ний врази́ пра́ведных: я́ко безпомо́щен же ны́не, и уя́звлен ве́сь, призыва́ю моли́тву Твою́, Влады́чице Пренепоро́чная, спаси́ мя.
И ны́не: В ле́ности жи́знь ижди́х окая́нный, ны́не к сме́ртным две́рем прибли́жихся, и вра́жиих наве́т ужаса́яся, вопию́ Ти: искуше́ний си́х изба́ви мя́, да Тя́ сла́влю спаса́емь.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Уязви́хся стрела́ми грехо́вными, и всего́ телесе́ ра́ну ны́не обношу́. Те́мже зову́ Ти, Пречи́стая: Твои́х моли́тв ско́ростию я́звы души́ моея́ исцели́.
Поми́луй, Чи́стая, рабы́ Твоя́: Тебе́ бо хода́таицу к Бо́гу стяжа́хом, и мо́лимся изба́витися вся́кия ну́жды и ве́чнующаго муче́ния.
Сла́ва: Наде́жда и щи́т и утвержде́ние Ты́ мне́ еси́ блага́я, и лю́тых избавле́ние, и просвеще́ние души́ мое́й, и хвала́, и стена́, и держа́ва.
И ны́не: Блу́дно расточи́х бога́тство до́брых де́л, е́же ми́ Христо́с я́ко бла́г дарова́: да не пре́зриши у́бо мене́, Пречи́стая Отрокови́це, гла́дом погиба́ющаго.
ПЕ́СНЬ 5
Ирмо́с: Одея́йся све́том, я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Ви́ждь, Влады́чице, не́мощь смире́нныя моея́ души́, и пло́ти моея́ изнеможе́ние, и ума́ моего́ плене́ние, и ненаде́жнаго спаси́ мя.
Бо́га, Его́же родила́ еси́, моли́ всегда́, спасти́ все́х на́с, Богоро́дицу Тя́ испове́дующих, и славосло́вящих Рождество́ Твое́, Пречи́стая.
Сла́ва: Кто́ не блажи́т Тебе́ Всенепоро́чную? Творца́ бо всего́ ми́ра Спа́са Христа́ и Еди́наго Влады́ку несказа́нно родила́ еси́.
И ны́не: Струи́ мне́ низпосли́ сле́з, Пречи́стая, и́миже скве́рны и вра́ски грехо́в мои́х омы́в, пою́ мно́жество Твоея́ бла́гости.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя я́ко Благоутро́бен.
Во глубину́ вверго́хся прегреше́ний и беззако́ний: но простри́ ру́ку Твою́, Всенепоро́чная, и от а́да возведи́ мя неча́яния.
Мно́жество ве́си согреше́ний, и по́мысл смуща́ющих мя́: те́мже ускори́, и изба́ви мя́ си́х, Пречи́стая.
Сла́ва: Пощади́ мя раба́ Твоего́, Влады́ко Христе́, мольба́ми чи́сто Ро́ждшия Тя́, егда́ хо́щеши суди́ти ми́ру, его́же созда́л еси́.
И ны́не: Во глубину́ низвлече́ся прегреше́ний, Влады́чице Чи́стая, душа́ моя́, сне́дь бы́вши бесо́м: те́мже ненаде́жно спаси́ мя.
Го́споди, поми́луй, три́жды. Сла́ва, и ны́не:
Седа́лен, гла́с 5: Подо́бен: Собезнача́льное сло́во:
Души́ моея́ стра́сти многоболе́зненныя, и пло́ти моея́ неду́ги вско́ре исцели́, ума́ моего́ блуже́ния уста́ви, Пренепоро́чная, и в тишине́ по́мысла моли́твы принести́ чи́сты Царю́ вся́ческим, сподо́би, Богоро́дице, и испроси́ти согреше́ний оставле́ние.
ПЕ́СНЬ 7
Ирмо́с: Превозноси́мый отце́в Госпо́дь пла́мень угаси́, о́троки ороси́ согла́сно пою́щыя: Бо́же, благослове́н еси́.
Егда́ прииму́ во у́м мо́й безме́стных мои́х дея́ний мно́жество прегреше́ний, Всенепоро́чная, бою́ся и ужаса́юся: от ни́хже мя́ твои́ми моли́твами свободи́, Де́во.
Че́рвь неусы́пный, и о́гнь неугаси́мый, истаява́ет мя́ всегда́, и снеда́ет мою́ ду́шу, да не прииму́ си́х иску́са, Пресвята́я Богоро́дице.
Сла́ва: Тьмы́ кроме́шния, и стра́шнаго муче́ния, раба́ Твоего́ изба́ви мя́, Де́во Всенепоро́чная, вопию́ща Сы́ну Твоему́: Бо́же, благослове́н еси́.
И ны́не: Пло́ть у́бо оскверни́х сра́мными страстьми́, у́м же помрачи́х скве́рными мы́сльми: но уще́дри, Чи́стая, и спаси́ мя, непотре́бнаго раба́ Твоего́.
ПЕ́СНЬ 8
Ирмо́с: Тебе́ Вседе́телю, в пещи́ о́троцы всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Тебе́, Богоро́дице, немощно́е смире́нныя моея́ души́ приношу́, и се́рдца моего́ неможе́ние, и ума́ моего́ пре́лесть возвеща́ю, Твоея́ по́мощи прося́, Де́во.
Ми́лостив бу́ди Твои́м рабо́м, Сло́ве, моли́твами Ро́ждшия Тя́, и спаси́ пою́щыя: вся́ дела́ Госпо́дня Го́спода по́йте, и превозноси́те Его́ во ве́ки.
Сла́ва: И́же Воли́теля Ро́ждшая ми́лости, поми́луй все́х ве́рою пою́щих: вся́ дела́ Госпо́дня Го́спода по́йте, и превозноси́те Его́ во ве́ки.
И ны́не: Изба́ви мя́ кроме́шния тьмы́, и неусыпа́ющаго че́рвия, Блага́я Де́во: Ты́ бо родила́ еси́ Творца́ ми́ру: вся́ бо ели́ка хо́щет, и твори́т Твои́ми моли́твами.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила Бо́га же и Челове́ка, Восто́к и́мя Ему́: Его́же велича́юще, Де́ву ублажа́ем.
Бо́га, Его́же родила́ еси́ неизрече́нно, Влады́чице Чи́стая, моли́ приле́жно, изба́вити на́с от бе́д и скорбе́й, и бу́дущаго Суда́ стра́шнаго, и све́тлости святы́х Его́ сподо́би.
Па́че все́х согреши́х, преслу́шав Твоя́ за́поведи, Христе́, животво́рныя, и уподо́бихся безслове́сным ското́м: но Твоея́ Ма́тере Сло́ве моли́твами, непока́янна от жития́ не исто́ргни мене́.
Сла́ва: Я́ко ми́лости бе́здну ро́ждшая Сло́ва Бо́жия, поми́луй, Блага́я, все́х ду́шы под кро́в Тво́й прибега́ющих: Тя́ бо к Бо́гу вси́ стяжа́хом предста́тельницу непосты́дну.
И ны́не: Очище́ние и оставле́ние прегреше́ний испроси́ на́м, и все́х ну́ждных премене́ние, и жития́ исправле́ние ны́не чи́сто и светови́дно: да прославля́ем, Богома́ти, мно́гую Твою́ бла́гость.
Та́же, Досто́йно е́сть: И покло́н. Та́же Трисвято́е. По О́тче на́ш: тропа́рь, и про́чее обы́чное, и отпу́ст.
Вторник 
Во вто́рник у́тра 
по 1-м стихосло́вии, седа́льны покая́нны, гла́с 5:
Судии́ седя́щу, и а́нгелом предстоя́щым, трубе́ глася́щей и пла́мени горя́щу, что́ сотвори́ши, душе́ моя́, ведо́ма на су́д? Тогда́ бо лю́тая тебе́ предста́нут, и та́йная твоя́ облича́тся согреше́ния. Те́мже пре́жде конца́ возопи́й судии́: Бо́же, очи́сти мя́ и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Вси́ побди́м, и Христа́ усря́щим со мно́жеством еле́а, и свеща́ми све́тлыми, я́ко да черто́га вну́трь сподо́бимся: и́же бо вне́ двере́й пости́гнувый, безде́льно Бо́гу воззове́т: поми́луй мя́.
Сла́ва, и ны́не, Богоро́дичен: Стра́нное Де́вы та́инство, ми́рови яви́ся спасе́ние: из нея́ бо роди́ся без се́мене, и пло́тию яви́ся без истле́ния: все́х ра́досте, Го́споди, сла́ва Тебе́.
По 2-м стихосло́вии, седа́льны, гла́с 5:
Егда́ откры́ются дела́ Твоя́, о душе́ моя́, тьма́м а́нгелом предстоя́щым судии́: кото́рый отве́т студу́ обря́щеши? А́ще не пре́жде конца́ возопие́ши слезя́щи: согреши́х, благи́й Го́споди, поми́луй мя́!
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
На одре́ слежу́ согреше́ний мно́гих, окрада́емь е́смь в наде́жди спасе́ния моего́: и́бо со́н ле́ности моея́ хода́тайствует души́ мое́й му́ку: но Ты́, Бо́же, рожде́йся от Де́вы, воздви́гни мя́ к Твоему́ пе́нию, да сла́влю Тя́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Чудеса́ святы́х Твои́х му́ченик, сте́ну неразори́му на́м дарова́л еси́, Христе́ Бо́же: те́х моли́твами ве́рныя лю́ди Твоя́ утверди́, я́ко еди́н Бла́г и Человеколю́бец.
Сла́ва, и ны́не: Богоро́дичен: Ско́рый Тво́й покро́в, и по́мощь, и ми́лость, покажи́ на рабе́ Твое́м: и во́лны чи́стая, укроти́ су́етных помышле́ний, и па́дшую ду́шу мою́ воздви́гни, Богоро́дице: ве́м бо, ве́м, Де́во, я́ко мо́жеши, ели́ка хо́щеши.
По 3-м стихосло́вии, седа́льны, гла́с 5:
Подо́бен: Собезнача́льное сло́во:
Во глубину́ мя греха́ попо́лзшася, треволне́ние обурева́ет отча́яния: но предвари́, Христе́, я́ко всеси́лен, упра́вителю все́х, и ко приста́нищу ти́хому устреми́ безстра́стия, моли́твами Твоего́ Предте́чи, за милосе́рдие, Спа́се, и спаси́ мя.
Елисаве́т непло́дствия свободи́ся, Де́ва же па́ки Де́вою пребы́сть, егда́ гла́сом Гаврии́ловым во чре́ве зача́т: но предвзыграва́ет во утро́бе, и́же во чре́ве деви́честем Бо́га прови́дя и Влады́ку, предте́ча Иоа́нн, во спасе́ние на́ше воплоща́емаго.
Сла́ва, и ны́не, Богоро́дичен: Я́же цве́т Боже́ственный от ко́рене прозя́бший, ковче́же и свети́льниче, ру́чко всезлата́я, свята́я трапе́зо, живота́ хле́б нося́щи я́ко Сы́на Твоего́ и Бо́га, моли́ Его́ со святы́м Предте́чею, уще́дрити и спасти́, Богоро́дицу испове́дающих Тя́.
Кано́н, [его́же краегране́сие си́це: Очище́ние на́м, Христе́, прегреше́нием дава́й.] Творе́ние Ио́сифово, гла́с 5:
ПЕ́СНЬ 1
Ирмо́с: Зе́млю, на ню́же не возсия́, ни ви́де со́лнце когда́, бе́здну, и́же не ви́де на́гу широта́ небе́сная, Изра́иль про́йде невла́жно, Го́споди, и вве́л еси́ его́ в го́ру святы́ни Твоея́, хва́ляща и пою́ща побе́дную пе́снь.
Очище́ние ми́ да́руй соде́янных мно́ю, Спа́се, и осла́би ми́ пре́жде да́же отсю́ду отити́ ми, очи́сти мно́гаго гное́ния, Го́споди, очи́стивый прокаже́нныя: и сподо́би мя́ без поро́ка предста́ти Тебе́, приити́ хотя́щему суди́ти живы́м и ме́ртвым.
Гное́ние, е́же лежи́т на очесе́х души́ моея́, возбраня́ющее ми́ зре́ти лучи́ Твоя́, я́же я́влься на земли́ просте́рл еси́, со́лнце незаходи́мое: сие́ очи́сти спа́се, и дава́й созерца́ти, Го́споди Благоутро́бне, благода́тей Твои́х све́т.
Му́ченичен: Бо́дри бы́вше повеле́ний Христо́вых храни́телие, успи́сте вра́жию всю́ зло́бу, страда́льцы блаже́ннии. Те́мже отягча́ема сно́м грехо́вным, к покая́ния, молю́ся, Боже́ственней бо́дрости и мене́ воздви́гните.
Му́ченичен: Пло́тию сплета́еми бори́телю врагу́ му́ченицы, победи́сте того́ ору́жием креста́, и крове́й тече́нием потопи́сте: и венцы́ побе́дныя от Бо́га прия́сте, воспева́юще и пою́ще побе́дную пе́снь.
Богоро́дичен: Изба́ви мя́ обы́чая зла́го, Чи́стая Де́во, утверди́ на ка́мени за́поведей, коле́блема козньми́, Влады́чице, ве́тхаго запина́теля. И сподо́би мене́ Христу́ угоди́ти, до́бре воспева́юща и пою́ща побе́дную пе́снь.
Други́й кано́н Иоа́нну Предте́чи, творе́ние Ио́сифово, [его́же краегране́сие: Крести́телю, сию́ мольбу́ приими́.] Гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни, мы́шцею высо́кою Христо́с истрясе́: Изра́иля же Спасе́, побе́дную пе́снь пою́ща.
Житие́ очище́но, жи́знь же невеще́ственну, показа́л еси́, Предте́че, в веще́ственнем телеси́: те́мже мо́лим Тя́, подража́телей себе́ соде́лай ве́рою Тя́ блажа́щих.
Бе́здну погрузи́вый благоутро́бия, Христа́ в ре́чных струя́х, того́ моли́, Предте́че, изсуши́ти бе́здну зо́л мои́х, молю́ся и просвети́ти мо́й смы́сл.
Предте́че Спа́сов, покая́ния ми́ вины́ хода́тайствуя, испроси́ умиле́нию да́тися ми́, тиме́ния отмыва́ющее смра́да грехо́внаго, моли́ Человеколю́бца, молю́ся Ти́.
Богоро́дичен: Родила́ еси́ неизрече́нно кроме́ боле́зни, его́же Оте́ц пре́жде ве́к нетле́нно роди́, Всепе́тая Влады́чице: его́же моли́ спасти́ вся́каго вре́да к Тебе́ прибега́ющих.
ПЕ́СНЬ 3
Ирмо́с: Дви́жимое се́рдце мое́, Го́споди, волна́ми жите́йскими, утверди́, в приста́нище ти́хое наставля́я я́ко Бо́г.
Пока́ятися Тебе́ Бо́гу обещава́юся, и па́ки согреша́я, что́ бу́ду? Ка́ко явлю́ся, внегда́ су́диши земли́?
Моле́ния Го́сподеви принесе́м, воздохне́м, сле́зы пролие́м чисти́тельныя скве́рнам: я́ко да изба́вимся та́мо.
Му́ченичен: Умерщвле́нною мы́слию законопресту́пницы, жи́знь лю́бящии, ураня́ху победоно́сныя му́ченики, испове́дающыя Христа́.
Му́ченичен: Ли́цы му́ченичестии, лико́м сопричта́шася у́мных а́нгел: и равноа́нгельнии бы́вше, благода́тию Боже́ственнаго ду́ха.
Богоро́дичен: Покая́ния врата́ ны́не ми́ отве́рзи, врата́ све́та, Де́во: вхо́ды же страсте́й затвори́ смире́нныя моея́ души́.
И́н Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей твои́х, Це́рковь Твою́ утверди́, Еди́не Бла́же и Человеколю́бче.
Исцеле́ния приступа́ющым ве́рою к хра́му Твоему́, чу́дный Предте́че источа́я всегда́, исцели́ стра́сти моего́ се́рдца, молю́ Тя, я́же всеокая́нне совозра́стшыя ми́ от невнима́ния, всебога́те.
Воздыха́ю, и рыда́ньми содержи́мь е́смь всегда́, помышля́я суди́ще Твое́ неумы́тное, Еди́не Пра́веднейший Судие́: в не́мже мя́, мольба́ми крести́теля Твоего́, неосужде́нна, Го́споди Бо́же мо́й, соблюди́.
Но́ваго и ве́тхаго хода́тай бы́в, хода́тайствы Боже́ственными сла́вный Предте́че, обетша́вшаго мя́ грехи́ мно́гими, вопию́ Ти, покая́нием обнови́, я́ко да во хвале́нии Тя́ почита́ю.
Богоро́дичен: Свята́я Де́во Ма́ти, еди́на Всенепоро́чная, прегреше́ний поро́ка на́с измени́: просвети́ на́ше помышле́ние, сердца́ освяти́, и ве́чнаго на́с изба́ви все́х осужде́ния, мо́лимся.
ПЕ́СНЬ 4
Ирмо́с: Услы́шах, Го́споди, слу́х Тво́й, и убоя́хся, разуме́х смотре́ние Твое́, и просла́вих Тя́, еди́не Человеколю́бче.
Глаго́л Твои́х, Го́споди, небре́г просвеща́ющих, те́мная сотвори́х дела́, и бою́ся та́мошняго стра́шнаго Твоего́ суди́ща.
Ве́трилом Боже́ственнаго стра́ха впери́м душе́вный кора́бль: и к приста́нищем покая́ния дости́гнем, злы́х убежа́вше треволне́ния.
Му́ченичен: Ка́плющия му́ченицы сла́дости, яви́стеся Боже́ственныя го́ры: и ра́й богонасажде́нный, жи́зни дре́во иму́щий Го́спода.
Му́ченичен: Стреля́ньми святи́и, терпе́ния и пожда́ния, постреля́сте бори́телей бесо́в, и венцы́ сла́вы восприя́сте.
Богоро́дичен: Пречи́стая Влады́чица, согреша́ющым Предста́тельница, па́дающым Боже́ственное исправле́ние, я́ко Бо́га ро́ждшая сла́вится.
И́н Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
В вы́шнее всели́лся еси́ Ца́рство, я́ко во́ин и́стинен Царя́ Христа́, Крести́телю: Того́ моли́ непреста́нно, лю́ди уще́дрити чту́щыя Тя́.
Освяти́ из ложе́сн тя́ Госпо́дь, прови́дяй благода́рство твоего́ се́рдца, блаже́нне: Того́ моли́ все́х на́с освяти́ти, мо́лимся.
Ме́ртвым благовести́л еси́ прише́ствие умерщвле́наго на́с ра́ди: Того́ моли́ Предте́че, умерщвле́наго и мене́ грехми́ оживи́ти, и спасти́ мя.
Богоро́дичен: Поми́луй мя́, еди́на Пренепоро́чная, я́же ми́лостиваго Бо́га премно́гою бла́гостию несказа́нно ро́ждшая, и изба́ви ве́чныя му́ки.
ПЕ́СНЬ 5
Ирмо́с: Окая́нную ду́шу мою́, нощеборю́щуюся со тьмо́ю страсте́й, предвари́в уще́дри, и возсия́й мы́сленное со́лнце дне све́тлыя звезды́ во мне́, во е́же раздели́ти но́щь от све́та.
От де́л не́сть мне́ спасе́ния, мно́го бо на земли́ окая́нный согреши́х, и трепе́щу стра́шнаго суди́ща Твоего́, егда́ осуди́ти хо́щеши, Бо́же, престу́пники Твои́х за́поведей.
Ка́ко безу́мен бы́х? Ка́ко омрачи́хся творя́ дела́ зла́я? Ка́ко не разуме́х стра́ха Твоего́, Христе́? В зе́млю понико́х, и уподо́бихся ското́м безслове́сным: но обрати́ мя, Бо́же вся́ческих.
Му́ченичен: О́блак му́ченик разгна́ о́блаки го́рьких му́к: и озари́ша де́нь и́стиннаго ра́зума, и многобо́жия мглу́ разруши́ша, и к незаходи́мому све́ту достиго́ша.
Му́ченичен: Освяти́ у́м мо́й мольба́ми святы́х му́ченик Твои́х, Христе́, молю́ся, и покажи́ просвеще́ния испо́лнена, и ве́чней сла́ве прича́стника, да сла́вя пою́ Тя, Спа́се.
Богоро́дичен: Бо́га неизрече́нным сло́вом, Де́во Ма́ти, родила́ еси́ на́м, все́м покая́ние даю́ща многосогреши́вшым, хода́тайством Твои́м благи́м, прибе́жище ве́рным и приста́нище.
И́н Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко еди́н благоутро́бен.
Породи́ непло́дная утро́ба тя́, Предте́че, непло́дная от до́брых дея́ний сердца́, благоча́дная показу́ющая, благопло́дными твои́ми словесы́: те́мже тя́ ублажа́ем.
Процве́л еси́ я́ко благоуха́нный кри́н, присноблаже́нне в пусты́нях. Те́мже вопию́ ти: души́ моея́, Предте́че, вся́ко злосмра́дие зло́бы отжени́.
Зако́на посреде́ ста́л еси́, прему́дре, и благода́ти. Те́мже взыва́ю: побежда́ема мя́ грехо́вным, Предте́че, зако́ном уще́дри, окая́нне бе́дствующаго.
Богоро́дичен: Врата́ непроходи́мая сла́вы, Пречи́стая, отве́рзи ми́ врата́ покая́ния, хода́тайствующая ми́ Боже́ственныя вхо́ды, и та́мошняго поко́ища.
ПЕ́СНЬ 6
Ирмо́с: Я́коже проро́ка от зве́ря изба́вил еси́, Го́споди, и мене́ из глубины́ несодержи́мых страсте́й возведи́, молю́ся, да приложу́ призре́ти ми́ к хра́му свято́му Твоему́.
Се́ вре́мя обраще́ния, и а́з низлежу́ в зна́к при́сно, нечу́вствием мно́гим всегда́ содержи́мь: омраче́ние се́рдца моего́, Сло́ве, разреши́в уще́дри мя́.
Стеня́ща мя́, я́коже иногда́ мытаря́ уще́дри, благоутро́бне Христе́. И я́коже блудни́цу те́пле слези́ти сподо́би: да отмы́ю и а́з тиме́ние мно́гих мои́х прегреше́ний.
Му́ченичен: Великому́ченицы Христо́вы, вельми́ согреши́вшаго, вели́каго пла́мене и́же в гее́нне, та́мо ожида́ющаго мя́ исхити́те, да вельми́ и а́з ва́шу па́мять сла́влю всегда́.
Му́ченичен: Подвиза́вшеся до́бре, све́тло венча́шася Твои́ страда́льцы, живонача́льною десни́цею Твое́ю, Бо́же и Го́споди: си́х честны́ми мольба́ми спаси́ вся́ лю́ди Твоя́.
Богоро́дичен: Богора́дованная се́не освяще́ния, честны́й ковче́же, свети́льниче Боже́ственнаго све́та, хле́ба живо́тнаго трапе́зо, сло́ва пала́то одушевле́нная, хра́м мя́ ду́ху покажи́.
И́н Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Неизрече́нными луча́ми сия́я, Предте́че Христо́в, де́тельною моли́твою Твое́ю озаря́й сердца́, благоче́стно хва́лящих Тя́.
Ле́ностным сно́м одержи́ма мя́, Предте́че Христо́в озари́в благода́тию, воздви́гни усе́рдно Боже́ственная твори́ти хоте́ния.
От вся́кия ско́рби сопроти́вныя изба́ви на́с, предста́теля Боже́ственнаго Тя́ стяжа́вших и моли́твенника ко Влады́це, Блаже́нне.
Богоро́дичен: Бу́ря смуща́ет мя́ грехо́вная, Богоро́дице Пречи́стая, потщи́ся изба́вити мя́, вводя́щи к приста́нищу покая́ния, Всенепоро́чная.
ПЕ́СНЬ 7
Ирмо́с: Огня́ гаси́лище отроко́в моли́тва, ороша́ющая пе́щь пропове́дница чудесе́, не опаля́ющи, ниже́ сожига́ющи песносло́вцы Бо́га Оте́ц на́ших.
Беззако́ния моя́ и непра́вды моя́, безчи́сленная согреше́ния, Христе́, прости́, и бу́дущия изба́ви мя́ му́ки, за мно́жество Твои́х щедро́т, Бо́же.
Я́ко блу́дный ны́не ижди́х бога́тство, е́же прия́х, и гла́дом та́ю, Боже́ственнаго бра́шна лиша́емь: ка́ющася, Спа́се, приими́, и спаси́ мя.
Му́ченичен: Ме́ртва соде́ласте борю́щаго врага́, удесы́ умерщвля́еми мно́гими му́ками, досточу́днии Госпо́дни му́ченицы: те́мже ве́рнии благоче́стно воспева́ем ва́с.
Му́ченичен: Бесо́вския полки́, мучи́телей все́ мно́жество, стреля́ньми, му́ченицы ура́нисте, терпе́нием же и до́блестию, и к животу́ и́стинному ны́не преложи́стеся.
Богоро́дичен: Приста́нище спаси́тельное показа́ся все́м, Чи́стая, страсте́й бу́рю утиша́ющи, и к тишине́ все́х приводя́щи, Богороди́тельнице Чи́стая, и́же на земли́ смире́нныя.
И́н Ирмо́с: Превозноси́мый отце́в Госпо́дь, пла́мень угаси́, о́троки ороси́, согла́сно пою́щыя: Бо́же, благослове́н еси́.
Словесы́ мо́лим тя́, и́же сло́ва Предте́чу, о́тчий я́коже разреши́л еси́ гла́с в рожде́нии, разреши́ се́тей на́ших прегреше́ния.
Со́лнце многосве́тлое, возсия́й покая́ния ми́ спаси́тельное сия́ние: и тьмы́ мя́ изба́ви страсте́й смуща́ющих помраче́нное мое́ се́рдце.
Непло́дну ду́шу стяжа́х, и се́рдце безча́дно, непло́дове Боже́ственное прозябе́ние, плоды́ покая́ния прозяба́ти ми́, Крести́телю Христо́в, моли́ непреста́нно.
Ра́вна роди́телю Сы́на сла́вим, и Ду́ха Свята́го, Тро́ицу неразде́льну Боже́ственне пою́ще: Бо́же, благослове́н еси́.
Богоро́дичен: Мла́до родила́ еси́ Отроча́, Всенепоро́чная, Христа́, обновле́ние на́ше соде́ловающаго, обетша́вших дре́вним преступле́нием.
ПЕ́СНЬ 8
Ирмо́с: А́нгелов со́нм, челове́ков собо́р, Царя́ и зижди́теля все́х, свяще́нницы по́йте, благослови́те леви́ти, лю́дие превозноси́те во вся́ ве́ки.
Се́ возсмерде́ша и согни́ша души́ моея́ ра́ны, Христе́, и пострада́х и смири́хся отню́д: лечьба́ми покая́ния, Спа́се, уврачу́й мя́.
Льсти́вно зми́й мя́ лука́внейший подъукра́д, зо́л испо́лни, и воздыха́я зову́: не отри́ни мене́, Сло́ве, осужде́ннаго и смире́ннаго.
Му́ченичен: Не уклони́стеся лу́чшаго стоя́ния, кре́стныя же враги́ всехва́льнии, я́ко запя́ти ва́м непщева́вшыя низложи́сте, и до конца́ прему́дрии побе́ждше.
Му́ченичен: Ва́с прехва́льнии Госпо́дни му́ченицы, ни о́гнь, ни ме́чь, ни зве́рие, ни гла́д, ни коле́с раздробле́ние, ниже́ му́ка и́на возмо́же разлучи́ти от Христа́ Человеколю́бца.
Богоро́дичен: А́нгелов похвала́, и челове́ков спасе́ние, и спору́чница бу́ди ми́, Ма́ти Бо́жия: я́ко да обращу́ся, и прииму́ разреше́ние пре́жде согреше́нных, в ве́дении и не в ве́дении.
И́н Ирмо́с: Тебе́, Вседе́телю, в пещи́ о́троцы всеми́рный ли́к спле́тше поя́ху: дела́ вся́кая Го́спода по́йте, и превозноси́те во вся́ ве́ки.
Собо́р люде́й струя́ми Иорда́нскими измыва́еши, пропове́дуя покая́ние вели́кий Предте́че. те́мже вопию́ ти: страсте́й мои́х струю́ изсуши́, исто́чники ми́ сле́з посыла́я.
Трепе́щущи бу́ди вся́, помышля́ющи, душе́, суди́ще Вседержи́телево, вопия́: Ще́дре, Крести́теля Твоего́ ра́ди, уще́дри и спаси́ мя, и му́к изба́ви.
Устне́ нечи́сты и оскверни́вшийся язы́к дви́жу Ти́ на моле́ние, свя́те Предте́че: потщи́ся вско́ре, помози́ ми́, вся́кими прило́ги лестца́ непреста́нно коле́блему.
Тро́ичен: Одожди́ на́м О́тче, и Сы́не, и Ду́ше, Тро́ице Единосу́щная, согреше́ний оставле́ние, я́ко да получи́вше соверше́нное спасе́ние, Тя́ превозно́сим во вся́ ве́ки.
_Богоро́дичен:_ Вознесла́ еси́ на́с высо́ким Твои́м Рождество́м, от ро́ва паде́ний, Богора́дованная: те́мже Тя́ гла́сы благода́рными, ве́рою, Отрокови́це, воспева́ем во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Я́ко сотвори́ Тебе́ вели́чия си́льный, Де́ву я́вль Тя́ Чи́сту по Рождестве́, я́ко ро́ждшую без се́мене своего́ Творца́: те́м Тя́, Богоро́дице, велича́ем.
Да Твое́ велича́ю долготерпе́ние, Иису́се, долготерпи́ и еще́ на мне́, и не посецы́ мене́ я́коже непло́дную смоко́вницу, взыва́ю Ти́: я́ко да покая́ния плоды́ принесу́ Тебе́.
Ко́ль стра́шен еси́, еди́не держа́вный и си́льный? И кто́ проти́ву постои́т Твоему́ стра́шному преще́нию, егда́ хо́щеши на суде́ са́м седе́ти? В не́мже мя́ соблюди́ неосужде́нна.
Му́ченичен: Теле́сныя боле́зни боле́зньми Боже́ственными ва́шими изъима́ете, Госпо́дни страда́льцы: те́мже исцели́те души́ моея́ стра́сти люте́йшыя, я́ко су́ще вра́чеве иску́снейшии.
Му́ченичен: Со́лнечных лу́чь блиста́ет мно́жае, ва́ших ра́ка моще́й, зари́ Боже́ственныя благода́ти: и просвеща́ет сердца́, и озаря́ет ду́шы, ве́рою страстоте́рпцы восхваля́ющих ва́с.
Богоро́дичен: Светови́дный о́блак, предводя́щий но́выя лю́ди к земли́ обетова́ния, вои́стинну Богоблагода́тная яви́лася еси́, и врата́ вводя́щая к жи́зни. Те́мже Тя́, Богоро́дице, велича́ем.
И́н Ирмо́с: Иса́ие лику́й, Де́ва име́ во чре́ве, и роди́ сы́на Емману́ила, Бо́га же и челове́ка, Восто́к и́мя ему́: его́же велича́юще, Де́ву ублажа́ем.
Се́ благоле́пие Твоего́ хра́ма, я́ко не́бо познава́ется на земли́, Предте́че Христо́в, во́ньже приходя́ заря́ми Боже́ственными освеща́еши, по вся́ дни́ Тя́ ны́не в не́м блажа́щыя.
Я́ко сы́й и́скренний Влады́це дру́г, Крести́телю, люби́ти ми́ его́ пра́вым нра́вом неукло́нно, всеблаже́нне, укрепи́, и страсте́й тлетво́рных возгнуша́тися порева́ющих мя́ к поги́бели.
Ты́ не бы́л еси́ тро́сть, проти́вными ве́тры прему́дре коле́блема, но на́ше Боже́ственное утвержде́ние, и непоколе́блемо це́ркве укрепле́ние: ю́же твои́ми моли́твами соблюда́й непрекло́нну, утоля́я вся́кий собла́зн.
Зижди́телево при две́рех прише́ствие: что́ у́бо не пла́чеши себе́, окая́нная душе́, живу́щи в небреже́нии? Возни́кни и возопи́й Го́сподеви: пощади́ мя, Спа́се, мольба́ми Предте́чи, я́ко Человеколю́бец.
Богоро́дичен: Светоно́сная колесни́ца со́лнца яви́лася еси́ вои́стинну, возсия́вшаго от Твое́ю, Всенепоро́чная, чи́стая боку́, и разру́шшаго пре́лести лю́тую тьму́. Те́мже по до́лгу Тя́ ве́рою ублажа́ем.
Та́же, Досто́йно е́сть: И покло́ны, и ектениа́ ма́лая. Та́же свети́лен, и псалмы́ обы́чныя.
На стихо́вне стихи́ры покая́нны, гла́с 5:
Мно́жества прегреше́нии мои́х пре́зри, Го́споди, и́же от Де́вы рожде́йся, и вся́ очи́сти беззако́ния моя́, мы́сль ми́ подая́й обраще́ния, я́ко еди́н Человеколю́бец, молю́ся: и поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Увы́ мне́, кому́ уподо́бихся а́з? Непло́дней смоко́внице, и бою́ся прокля́тия с посече́нием: но небе́сный де́лателю, Христе́ Бо́же, олядене́вшую мою́ ду́шу плодоно́сну покажи́, и я́ко блу́днаго сы́на приими́ мя, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Страстоте́рпцы Твои́, Го́споди, чино́м а́нгельским подража́телие, я́ко безпло́тнии му́ки претерпе́ша, и единомы́сленно упова́ние иму́ще, обеща́нных бла́г наслажде́ние: моли́твами и́х Христе́ Бо́же, ми́р ми́рови Твоему́ да́руй, и душа́м на́шым ве́лию ми́лость.
Сла́ва, и ны́не, Богоро́дичен: Обра́дованная, хода́тайствуй Твои́ми моли́твами, и испроси́ душа́м на́шым мно́жество щедро́т, и очище́ние мно́гих прегреше́ний, мо́лимся.
Та́же, Бла́го е́сть испове́датися Го́сподеви: Трисвято́е. По О́тче на́ш: Тропа́рь. Та́же ектениа́, и ча́с 1-й, и псалмы́ обы́чныя, и про́чее, и отпу́ст.
Во вто́рник блаже́нны, гла́с 5: 
Разбо́йник на Кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца: помяни́ мя, Го́споди, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Я́коже оправда́л еси́, Христе́, блудни́цу, пла́кавшуюся от всея́ души́: та́кожде и мене́, Влады́ко, отча́явшагося от вся́каго исхити́ бла́же муче́ния, молю́ся.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Предте́кшаго Христу́, и угото́вавшаго пути́ благи́я, да ублажи́м Иоа́нна согла́сно: я́ко да того́ Боже́ственными моли́твами от прегреше́ний изба́вимся.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Му́ченичен: И́же ча́шу Христо́ву испи́вше му́ченицы усе́рдною душе́ю, му́тных на́с грехо́в и неду́гов, одожде́ньми Боже́ственных моли́тв изба́вите святи́и.
Сла́ва, тро́ичен: Непостижи́мый Бо́же, всеси́льная Тро́ице и Еди́нице, моли́твами Предте́чи Твоего́ спаси́ мя, избавля́ющи тьмы́, и пла́мене предлежа́щаго ми́.
И ны́не, Богоро́дичен: Всегда́ лука́выми, Де́во, дея́ньми оскверня́емь, Тя́ нескве́рную Влады́ки Ма́терь молю́: скве́рны мя́ вся́кия очи́сти, Влады́чице.
Во вто́рник ве́чера 
На Го́споди, воззва́х, стихи́ры кре́стны, гла́с 5.
Подо́бен: Ра́дуйся:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Воздви́жеся я́коже А́гнец на Кресте́, и возноше́ния льсти́ваго низве́ргл еси́: закла́в же ся, кро́вию Твое́ю всю́ освяти́л еси́ зе́млю. И прободе́н копие́м, пла́менному мне́, Христе́, ору́жию плещи́ да́ти а́бие повеле́л еси́, и рая́ вмести́ти вхо́д, и дре́ва мя́ наслажда́тися живо́тнаго небоя́зненно. Те́мже спасе́н бы́в стра́стию Твое́ю, зову́ ра́дуяся: сла́ва Боже́ственному Кресту́ Твоему́, и́мже кля́твы изба́вихомся дре́вния, и благослове́ние от дре́ва объе́млем, и ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Уста́вити боле́зни хотя́ челове́ком и поноше́ния, преблаги́й Го́споди Спа́се мо́й, распя́тие терпи́ши поно́сное, и же́лчи вкуша́еши, Незло́биве, на́шу го́ресть оте́мля зло́бную, уязви́вся Сло́ве, ребра́ прободе́нием, я́звы на́шя я́ко Влады́ка исцеля́еши. Те́мже и воспева́ем Твое́ сла́вное хоте́ние, и погланя́ющеся чти́м копие́, и гу́бу, и тро́сть, и́миже дарова́л еси́ ми́ру Твоему́ ми́р и ве́лию ми́лость.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Ка́ко Тя́, Иису́се, евре́йское мно́жество беззако́нное на Кресте́ распя́ти осуди́, не уще́дрив Тебе́, Ще́драго: Де́ва пла́чущи веща́ше иногда́, егда́ узре́ на Кресте́ воздви́жена, Его́же из утро́бы нестра́стно породи́. Что́ Ти соде́я беззако́нное собо́рище, Ча́до Мое́ вожделе́нное, Сы́не Мо́й превозлю́бленнейший? Потщи́ся и спаси́, ве́рою Твое́ сла́вящих распя́тие, и Мене́, я́коже обеща́л еси́ велича́ющих, я́ко Еди́н Всепреблаги́й.
И́ны стихи́ры Богоро́дице, гла́с то́йже:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Хотя́ рукоположе́ние Ада́ма первозда́ннаго отя́ти до конца́ всеболе́зненное, Человеколю́бче, я́ко созда́тель Ада́мов, гвоздьми́ пригвозди́ся, безгре́шне Христе́, и копие́м Боже́ственная Твоя́ ре́бра уязви́в на́с ра́ди, возбраня́еши сло́ве ору́жию пла́менному, не брани́ти на́м вхо́да Твои́м рабо́м. Те́м же славосло́вяще Тя́, пое́м держа́ву Твою́, и кре́ст Тво́й чти́м, и воспева́ем, Человеколю́бче, и́мже вся́ко естество́ обре́те неболе́зненное достоя́ние и ве́лию ми́лость.
Сти́х: Хвали́те Го́спода вси́ язы́цы, похвали́те Его́ вси́ лю́дие.
А́гнца Своего́ А́гница иногда́ зря́щи к заколе́нию тща́щася, усе́рдно после́доваше, сия́ вопию́щи Ему́: ка́мо гряде́ши, Ча́до мое́ сладча́йшее Христе́, чесо́ ра́ди тече́нием си́м тече́ши Долготерпели́ве без ле́ности, Иису́се превозжеле́нне? безгре́шный и многоми́лостиве Го́споди, да́ждь Ми́ сло́во Рабе́ Твое́й, Сы́не Мо́й вселюбе́зный. Не пре́зри Мя́ Ще́дре молча́, стра́нно ро́ждшую Тя́, Бо́же Живода́вче, да́руяй ми́рови ве́лию ми́лость.
Сти́х: Я́ко утверди́ся ми́лость его́ на на́с, и и́стина Госпо́дня пребыва́ет во ве́к.
Престо́л Херуви́мский вои́стинну, я́ко Превы́шши тва́рей бы́сть: в Тя́ бо Боже́ственное Сло́во, на́ш зра́к обнови́ти хотя́, всели́ся, Чи́стая, и из Тебе́ проше́д плотоно́сец, я́ко благоутро́бен, кре́ст и стра́сть на́с ра́ди прия́т, и Воскре́сние я́ко Бо́г дарова́. Те́мже я́ко примири́вшую на́ше осужде́нное естество́, Зижди́телю благодаря́ще, к нему́ и Тебе́ зове́м: пода́ждь на́м оставле́ние прегреше́ний, и ми́лость Твои́ми моли́твами.
Сла́ва, и ны́не, КрестоБогоро́дичен: Избавле́ние на́с ра́ди, и це́ну вели́кую, пречи́стую кро́вь Твою́ изво́лил еси́ да́ти, безгре́шне Христе́ мо́й, все́м хотя́ спасе́ние получи́ти. Те́мже тя́ зря́щи пригвожде́на Ма́ти Твоя́, рыда́ющи власы́ терза́ше Своя́, глаго́лющи: Ча́до, А́гнче Всенепоро́чный, ми́р хотя́ изба́вити честно́ю Твое́ю Кро́вию, от о́чию мое́ю ка́ко заше́л еси́, Спа́се, незаходи́мое Со́лнце, и́же все́м подая́й просвеще́ние, и ми́р, и ве́лию ми́лость.
Та́же, Све́те ти́хий: Проки́мен дне́: Сподо́би, Го́споди, в ве́чер се́й:
На стихо́вне стихи́ры кре́стны, гла́с 5:
Го́споди, при Моисе́и иногда́ проро́це, то́чию о́браз Креста́ Твоего́ явля́емь, побежда́ше враги́ Твоя́. Ны́не же са́мый Кре́ст Тво́й иму́ще, по́мощи про́сим: укрепи́ Це́рковь Твою́, мно́гия ра́ди ми́лости, Человеколю́бче.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Кре́ст Тво́й, Христе́, а́ще и дре́во ви́димо е́сть существо́м, но Боже́ственною оде́яно е́сть си́лою, и чу́вственне ми́рови явля́емь, у́мно на́ше чудотвори́т спасе́ние, ему́же кла́няющеся сла́вим Тя́, Спа́се, поми́луй на́с.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Моли́те за ны́, святи́и му́ченицы, да изба́вимся от беззако́ний на́ших: ва́м бо дана́ е́сть благода́ть моли́тися за ны́.
Сла́ва, и ны́не, КрестоБогоро́дичен:
Подо́бен: Преподо́бне О́тче:
Ве́сь восприи́м мо́й зра́к, Созда́тель и Бо́г облече́ся, вообрази́ти и́же пре́жде па́дший зра́к Ада́мов восхоте́вый, на Кре́ст вознесе́ся во́лею я́ко пови́нен: и ру́це распросте́р ны́не, исцеля́я ру́це я́же дре́вле осла́бленныя к дре́ву сне́дному. Его́же Всечи́стая ви́дящи восклица́ше: что́ сие́ Твое́, Сы́не Мо́й, неизрече́нное долготерпе́ние? Не терплю́ на Кресте́ воздви́жена зря́щи Тя́, го́рстию содержа́ща всея́ земли́ концы́.
Та́же, Ны́не отпуща́еши раба́ Твоего́, Влады́ко: Трисвято́е. По О́тче на́ш: тропа́рь свято́му. Сла́ва, и ны́не, Богоро́дичен, во гла́с тропаря́. Та́же, ектениа́, и отпу́ст.
Во вто́рник на повече́рии 
кано́н пресвяте́й Богоро́дице. Гла́с 5.
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Твои́х ра́б из глубины́ се́рдца моли́твы ве́рно приноси́мыя Ти́, Богоро́дице, прие́мли: и сия́ принося́щи Сы́ну Твоему́, пода́ждь прегреше́ний оставле́ние.
Я́ко вои́стинну Благода́тельница су́щи, богатя́щи земноро́дных, и спасе́ния Две́ре к жи́зни вводя́щи, Де́во Богома́ти, предстоя́щи всегда́ не преста́й, о моля́щих Тя́.
Сла́ва: Ны́не прекло́ншися певе́ц Твои́х мольба́ми, я́ко держа́вна ко спасе́нию су́щи по́мощь: от бе́д моли́твами Твои́ми изъе́мши, Влады́чице, це́лы сохрани́ почита́ющыя Тя́.
И ны́не: Предвари́вши вско́ре и предстоя́щи те́пле, Пресвята́я Де́во, зело́ одержи́мых на́с лю́тыми обстоя́нии умили́вшися изба́ви, и от печа́ли свободи́.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
Све́та Твоего́ бо́дренною Боже́ственною мольбо́ю те́мный о́блак се́рдца моего́, Ма́ти Бо́жия, озари́вши, Сы́на дне́ покажи́ мя доброде́тельми просвеще́на, Световоди́тельнице душа́м на́шым.
Пе́ти Тя́ по достоя́нию жела́юще при́сно, оба́че недоуме́юще, хвалу́ от усте́н прино́сим худы́х, ю́же благопреме́нно приими́, и мольба́м послу́шница бу́ди, ве́рно моля́щымся Ти́.
Сла́ва: Добропло́дны непло́дныя ду́шы показу́ющи, и олядене́вшее очища́ющи Твое́ю моли́твою, и мою́ ду́шу пло́д даю́щую ве́ру и житие́ нескве́рно, Ты́ Богороди́тельнице, покажи́.
И ны́не: И́же всея́ земли́ го́рстию Содержа́й концы́, ка́ко Ма́терними не́драми объе́млется? Млеко́м же пита́ется от сосе́ц, насыща́я вся́ко живо́тно благоволе́ния: и бога́тый излия́нием обнищава́ет воплоща́емь.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х спасти́ пома́занныя Твоя́ прише́л еси́.
Я́ко Еди́ну Тя́ к Бо́гу хода́таицу ве́дуще, согреше́ний до́лги разреша́ющую пови́нным, Пречи́стая, хвала́ми и пе́сньми почита́ем.
Це́рковь освяще́нную Тя́ показа́, все́лься в Тя́ Бо́г, Де́во Пренепоро́чная: Его́же при́сно моли́ соблюсти́ невре́дны рабы́ Твоя́.
Сла́ва: Мольбу́ ни́щих услы́ши упова́ющих на Тя́, Богоро́дице, и ускори́ от бе́д изба́вити на́с ма́терними твои́ми дерзнове́нии.
И ны́не: В ско́рбех сла́дкое утеше́ние, и в напа́стех по́мощь, и в беда́х предста́тельницу Тя́, Ма́ти Бо́жия, стяжа́вше, озлобле́ний вся́ких избавля́емся.
ПЕ́СНЬ 5
Ирмо́с: Одея́йся све́том, я́ко ри́зою: к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
И́же Первонача́льнаго в ле́то поро́ждши, во опи́санней пло́ти, вои́стинну естество́м неопи́саннаго: Того́ моли́ непреста́нно о рабе́х Твои́х.
Ты́ приближа́ешися вско́ре су́щым в ну́ждах, при́сно помога́ющи, и управля́ющи призыва́ющыя Тя́ во искуше́ниих ко спасе́нию, Пречи́стая.
Сла́ва: Ми́лостива естество́м, милосе́рдаго Бо́га моли́твами показа́вши, пода́ждь Твои́м рабо́м ми́рну жи́знь, и прегреше́ний избавле́ние, Пренепоро́чная.
И ны́не: Угль ро́ждшая, Его́же узре́ Иса́иа, попали́ ми ве́щи, Всенепоро́чная, согреше́ний, и просвети́ мя, молю́ся.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Умерщвле́ных на́с страстьми́ греха́, Влады́чице, возста́вивши оживи́ моли́твами Твои́ми, я́ко тли́ Потреби́теля ро́ждшая.
Неле́стно упова́ние Тя́, и необори́му сте́ну на враги́, и тве́рду иму́ще по́мощь, на ны́ наве́тов не убои́мся.
Сла́ва: Земноро́дным предста́ни в боле́знех при́сно, Чи́стая: и лю́тых увяда́ющих Твоя́ служи́тели не вре́дны сохрани́.
И ны́не: Ду́шу мою́ просвети́ омрачи́вшуюся, о́блаком помышле́ний находя́щих ми́, Богоневе́сто, наве́том человекоуби́йцы бе́са.
Та́же: Го́споди, поми́луй, три́жды. Сла́ва, и ны́не:
Седа́лен, гла́с 5:
Кресто́м Сы́на Твоего́, Богоблагода́тная, и́дольская пре́лесть вся́ упраздни́ся, и де́монская кре́пость попра́ся. Сего́ ра́ди ве́рнии по до́лгу Тя́ при́сно пое́м и благослови́м, и Богоро́дицу вои́стинну испове́дающе Тя́ велича́ем.
ПЕ́СНЬ 7
Ирмо́с: Превозноси́мый отце́в Го́споди, пла́мень угаси́, о́троки ороси́, согла́сно пою́щыя: Бо́же, благослове́н еси́.
Приими́ Влады́чице ве́рных Твои́х проше́ния ра́б, напа́стей изъима́ющи, и от скорбе́й спаса́ющи ве́рно пою́щих: Бо́же, благослове́н еси́.
И́же благи́х Де́лателя Бо́га на́м ро́ждшая, Того́ умоли́ Ма́терними мольба́ми, Чи́стая, уще́дрити о Тебе́ хва́лящихся.
Сла́ва: Предста́тельницу непобеди́мую, и основа́ние непоколе́блемо Тя́ стяжа́вше, и Твои́м оде́явшеся заступле́нием, Влады́чице, побежда́ем стрельца́ я́же на ны́ кова́рствия.
И ны́не: Ви́ждь смире́ние Твоего́ раба́, Влады́чице, и ве́чнаго огня́ свободи́ мя непреста́нно пою́щаго: Бо́же, благослове́н еси́.
ПЕ́СНЬ 8
Ирмо́с: Тебе́ Вседе́телю в пещи́ о́троцы, всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Глаго́лы вку́пе и мы́сльми хвалу́, Де́во, Тебе́ плету́ще, ве́рнии взыва́ем: Го́спода по́йте, и превозноси́те Его́ во ве́ки.
Всю́ Тебе́ добро́ту Соломо́н бли́жнюю Бо́гу преднаписа́, я́ко ближа́йшу су́щую Сему́, Ма́терним Деви́це дерзнове́нием, су́щих в ми́ре избавля́ющи.
Сла́ва: Тя́ по Бо́зе упова́ние спасе́ния в напа́стех иму́ще ве́рнии взыва́ем: вся́ дела́ Госпо́дня Го́спода по́йте, и превозноси́те Его́ во ве́ки.
И ны́не: Приими́ пе́снь от худы́х усте́н, Де́во Всепе́тая, вопию́щих Ти́: ра́дуйся боля́щым тело́м врачевство́, и отча́янным душа́м спасе́ние.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к и́мя Ему́: Его́же велича́юще, Де́ву ублажа́ем.
К Тебе́ пролива́ем, ю́же от боле́зни моли́тву на́шу: поми́луй на́с гре́шных, да не посрами́мся в де́нь искуше́ния, Тя́ Всемилосе́рдую Богоро́дицу призыва́ющии.
Пе́рстное сро́дство не пре́зри, Влады́чице Чи́стая, но бу́ди помо́щница покрыва́ющи, в печа́лех укрепля́ющи, и избавля́ющи все́х неду́жных: на Тя́ бо упова́ем гото́вую, во е́же спасти́ на́с.
Сла́ва: Бо́же, услы́ши люде́й Твои́х моли́тву ны́не, и изба́ви на́с вре́да вра́жия: се́ Тебе́ приво́дим и́стинное очище́ние, Тебе́ ро́ждшую, Ю́же любо́вию ублажа́ем.
И ны́не: Под держа́ву кре́пости Твоея́, Влады́чице, притека́ем то́щно вси́ земноро́днии, прося́ще ми́лости и щедро́ты Твоя́ ми́лостивыя, я́же пролия́вши все́х на́с освяти́.
Та́же, Досто́йно е́сть: И покло́н. Та́же Трисвято́е. По О́тче на́ш: тропа́рь, и про́чее обы́чное, и отпу́ст.
Среда 
В сре́ду у́тра 
по 1-м стихосло́вии, седа́льны кре́стны. Гла́с 5:
Ме́сто ло́бное ра́й бы́сть, то́чию бо водрузи́ся дре́во кре́стное, а́бие израсти́ гро́зд живо́тный, в на́ше весе́лие, Тебе́, Спа́се: сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
Распе́ншагося Спа́са и Изба́вителя на́шего во́лею, я́коже ве́сть, и я́коже благоизво́ли, воспои́м ве́рнии, и просла́вим: я́ко пригвозди́ на Кресте́ грехи́ челове́ков: избавля́я от пре́лести ро́д челове́ческий, и Ца́рствию сподо́бил е́сть.
Сла́ва, и ны́не, КрестоБогоро́дичен: Возвы́шена на Дре́ве я́ко узре́ роди́вшая Тя́ боле́зней кроме́, рыда́ше с пла́чем и взыва́ше: увы́ Мне́, сладча́йший Сы́не, уязвля́юся душе́ю, на Кресте́ зря́щи Тя́ пригвожде́на, посреде́ двою́ злоде́ю, я́коже злоде́я пригвожде́на.
По 2-м стихосло́вии седа́льны, гла́с 5.
Распя́тие претерпе́вый Свое́ю во́лею, и от истле́ния челове́ки своводи́в, Спа́се, воспева́ем ве́рнии, и покланя́емся Ти́, я́ко просвети́л еси́ на́с си́лою кре́стною: и стра́хом сла́вим Тя́, Человеколю́бче ще́дрый, я́ко Жизнода́вца и Го́спода.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Дре́во Креста́ Твоего́, Спа́се на́ш, ми́рови яви́ся спасе́ние: на то́м бо пригвозди́лся еси́ во́лею, и от кля́твы изба́вил еси́ земноро́дныя: все́х ра́досте, Го́споди, сла́ва Тебе́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Го́споди, ча́ше Страсте́й Твои́х страстоте́рпцы Твои́ поревнова́вше, оста́виша жите́йская красне́йшая, и бы́ша а́нгелом соприча́стницы: те́х мольба́ми пода́ждь душа́м на́шым ми́р, Христе́, и ве́лию ми́лость.
Сла́ва, и ны́не, КрестоБогоро́дичен: Кресто́м Сы́на Твоего́, Богоблагода́тная, и́дольская пре́лесть вся́ упраздни́ся, и де́монская кре́пость попра́ся, сего́ ра́ди ве́рнии, по до́лгу Тя́ при́сно пое́м, и благослови́м, и Богоро́дицу вои́стинну испове́дающе Тя́ велича́ем.
По 3-м стихосло́вии, седа́льны, гла́с 5.
Подо́бен: Собезнача́льное сло́во:
Проро́ческая прорече́ния уже́ испо́лнишася, дре́вний сове́т Тво́й коне́ц прия́т: Ты́ бо во́лею все́х Царю́, пло́тию оубо́жал еси́ Христе́, и прия́л еси́ на́с ра́ди взы́ти на Кре́ст, и сме́рть претерпе́ти. Те́мже сла́вим сло́ве, е́же па́че ума́ твое́ схожде́ние.
На Кресте́ Тя пригвожде́на и усну́вша а́нгельстии чи́нове ви́девше, устраши́шася, Иису́се Всецарю́: и побего́ша а́бие бесо́встии полцы́, и сокруши́шася вереи́ а́довы, и сме́рти мучи́тельство низложи́ся: и и́же во гробе́х ме́ртвии воскресо́ша.
Сла́ва, и ны́не, КрестоБогоро́дичен: На Кресте́ зря́щи Тя́, Христе́, Ма́ти Твоя́, во́лею посреде́ разбо́йнику ви́сяща, растерза́ющися утро́бою ма́терски глаго́лаше: безгре́шный Сы́не, ка́ко непра́ведно на Кресте́, я́коже злоде́й пригвожде́н еси́? и́же челове́ческий ро́д хотя́ оживи́ти, я́ко Благоутро́бен.
Кано́н Кресту́, его́же краегране́сие си́це: [Ми́р вознося́й, Христе́, возне́слся еси́ на Дре́во.] Творе́ние Ио́сифово, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
И́же непостиже́нием разумева́емаго воплоще́нна, и ми́ру я́вльшася пло́тию, на Дре́ве воздви́же дре́вле восхоте́вшаго, евре́йский собо́р законопресту́пный.
Егда́ плодоно́сна виногра́да Тебе́, Христе́, на Дре́во кре́стное евре́и возбеси́вшеся воздвиго́ша: тогда́ вино́ иска́пал еси́ весе́лия сло́ве, вся́ко пия́нство злы́х оте́млющее.
Му́ченичен: Зако́ном не подпа́дает похва́льным му́ченицы, ва́ше терпе́ние: па́че бо естества́ вся́каго челове́ческаго боле́зни претерпе́сте, и ко упокое́нию неболе́зненному всели́стеся веселя́щеся.
Му́ченичен: Во́лны му́к преплы́вше окормле́нием сло́ва, всехва́льнии Христо́вы страда́льцы, во приста́нища достиго́сте небе́сная, Боже́ственныя тишины́ ны́не наслажда́ющеся.
Богоро́дичен: Егда́ из чре́ва Твоего́ рожде́ннаго Го́спода, усмотри́вши на Дре́во без пра́вды возвыша́ема, Де́во прослези́лася еси́, и того́ воспе́ла еси́ неизрече́нное вои́стинну снизхожде́ние.
Други́й кано́н Богоро́дице, его́же краегране́сие: [Пя́тое быва́ет пе́ние ны́не Де́ве.] Гла́с 5:
Ирмо́с то́йже.
Две́ри Боже́ственныя сла́вы, отве́рзшая ра́йския две́ри, покая́ния две́ри и мне́ отве́рзи молю́ся, и у́м мо́й просвети́ воспева́ти Тя́, Богора́дованная.
Уста́вила еси́ сме́ртное устремле́ние, ро́ждшая живото́м и сме́ртию облада́ющаго, Всенепоро́чная: того́ у́бо моли́, умерщвля́ющая прегреше́ния, ду́шу мою́ уста́вити, и спасти́ мя.
Еди́ну от родо́в Тя́ добро́ту Иа́ковлю, избра́ сло́во Отцу́ собезнача́льное, и от Твои́х воплоти́ся крове́й: Влады́чице, спаси́ мя хода́тайствы Твои́ми.
Я́коже на руно́ до́ждь небе́сный на Тя́ сше́дший, подъя́ла еси́ всечи́стая: те́мже одожде́ния страсте́й мои́х изсуши́, молю́ Тя, Ма́ти Де́во.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, еди́не бла́же и Человеколю́бче.
Распина́ешися, и ра́й па́ки отверза́ется, и разбо́йник пре́жде все́х ра́дуяся вхо́дит: и умира́еши, Иису́се мо́й, и вра́г льсте́ц умерщвля́ется, умерщвле́нный же Ада́м оживля́ется: сла́ва мно́гому Твоему́ милосе́рдию.
Увяда́еши грехо́вный пла́мень, распина́емь, Иису́се, на Дре́ве за бла́гость: реши́ши пре́лесть связу́емь, обнаже́н бы́в одева́еши оде́ждею сла́вы челове́ка: сла́ва мно́гому благоутро́бию Твоему́.
Му́ченичен: Явле́й при́сно сия́ющыя зве́зды му́ченики, нече́стия тьму́ прогоня́ющыя: те́х мольба́ми, Христе́, но́щь зо́л мои́х отжени́, и просвети́ омраче́нное мое́ се́рдце.
Му́ченичен: Зако́нно благосла́внии пострада́вше му́ченицы, и зако́нною ве́рою венцы́ венча́ни бы́ша, и беззако́ннующих сове́ты уклони́ша му́дре, и пи́щу Боже́ственную прия́ша, и ра́йское вселе́ние.
Богоро́дичен: Пою́т а́нгельстии ли́цы Тя́, Всепе́тая, без разсужде́ния си́х преиму́щую: Бо́га бо родила́ еси́ пло́тию, от Дре́ва кля́тву дре́вом погу́бльшаго, и благослове́ние источи́вшаго.
И́н Ирмо́с то́йже.
Стрела́ми грехо́вными уя́звленнаго мя́, в Тебе́ лечьбо́ю всего́ исцели́, Чи́стая: и от содержа́щих мя́ измени́ боле́зней, я́же боле́зней премени́вшая ро́д челове́ческий рождество́м Твои́м.
Я́же всу́е смире́нное се́рдце мое́ оскорбля́ющыя и и́щущыя умертви́ти мя́ неви́димыя враги́, Влады́чице, Твои́м низложи́ заступле́нием, да пребу́дут безде́льни, студа́ исполня́еми.
Во́д животво́рных мя́ испо́лни, Влады́чице, я́же Боже́ственную во́ду ми́рови источи́вшая: беззако́ний мои́х лю́тыя изсуши́ пото́ки, и се́рдца моего́ во́лны Боже́ственною Твое́ю тишино́ю укроти́.
Пре́йде се́нь, зако́ну сконча́ему: законода́вца бо Христа́ родила́ еси́, благода́ть очище́ния и просвеще́ния на́м законополага́юща, и кля́твы изъима́юща, Пречи́стая Де́во, Всенепоро́чная.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Душа́м всеконе́чное избавле́ние сотворя́я, Христе́, в ру́це Отцу́ пре́дал еси́ Пресвяту́ю Ду́шу Твою́, на дре́ве во́лею ви́симь.
Непра́ведный судия́ осуди́ Тя пра́веднаго судию́, Иису́се, умре́ти на Дре́ве ви́симу: я́ко да оправди́ши на́с, непра́ведно врагу́ подкло́ншыяся.
Му́ченичен: Ви́дети сподо́бистеся му́ченицы я́же от ве́ка Блага́я, беда́м мно́гим и ско́рбем, и неизче́тным му́кам на земли́ явле́нно причасти́вшеся.
Му́ченичен: Зи́му искуше́ний преидо́сте, и к весне́ воздая́ния небе́снаго достиго́сте, и лико́м а́нгельским, честни́и сочета́стеся му́ченицы.
Богоро́дичен: Ору́жие Боже́ственных Страсте́й про́йде Твою́, Благослове́нная, ду́шу, внегда́ ви́дела еси́ распина́ема Твоего́ Сы́на, и в ру́це О́тчи ду́шу преда́вша.
И́н Ирмо́с то́йже.
От де́л спасе́ния не́сть ми́: те́мже под кро́в Тво́й с наде́ждею прибега́ю, Де́во Bсенепоро́чная, отча́яннаго мя́ спаси́ моли́твами Твои́ми.
Све́та чи́стое прия́телище, со́лнца носи́ло честно́е, омраче́ное се́рдце мое́ лю́тых мра́ком, озари́ и спаси́ мя, молю́ся, Влады́чице.
Истка́вшая оде́жду от крове́й Твои́х Де́вственных, не́бо о́блаки, Отрокови́це, одева́ющему, оде́ждею нетле́ния облецы́, пре́лестию обнаже́ннаго мя́.
От удо́лий жите́йских, я́ко кри́н восприя́т Тя́ Зижди́тель: из Тебе́ ми́рови вдохну́ духо́вное благоуха́ние, Де́во пресвята́я Богоневе́сто.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Стоя́л еси́ суди́мь пра́ведный судие́, Христе́, и осужда́я пло́тию вражду́, тро́стию бие́мь, и свобожде́ние соверше́нное подпису́я мне́.
Тебе́ я́ко ви́де пло́тию ви́сима, Христе́, на Дре́ве, со́лнце све́т во тьму́ преложи́, и земля́ поколеба́ся, и ка́мение распаде́ся.
Му́ченичен: Земли́ концы́ освяти́ли есте́, я́ко испо́лнителие бо зако́на Боже́ственнаго, всехва́льнии му́ченицы, стра́ждуще, святы́ню насле́довасте.
Му́ченичен: Предо́брейшии и богоза́рнейшии, и́же Боже́ственною сла́вою оде́яни, и обнажи́вше вра́жию зло́бу, му́ченицы да почита́ются.
Богоро́дичен: Тебе́ Всенепоро́чную Бо́жию Роди́тельницу ублажа́ем: Ея́же ра́ди кля́тва непло́дна бы́сть, и избавле́ние и благослове́ние даде́ся.
И́н Ирмо́с то́йже.
Да обря́щу Тя́ по́мощь, Де́во, изъима́ющую мя́ в ча́с су́дный осужде́ния, егда́ суди́щу из Тебе́ ро́ждшагося предста́ну.
Зако́ном мя́ побежда́ема грехо́вным, Чи́стая, и пре́лестьми чужда́го ча́сто прельща́ема, и в бре́ги прегреше́ний низре́ема обрати́.
Угль ро́ждшая, Его́же узре́ Иса́иа, попали́ ве́щь, Всенепоро́чная, мои́х согреше́ний, и просвети́ мя, молю́ся.
Пло́ть от крове́й Твои́х Христу́ взаи́м да́вши, плотски́я моя́, Де́во, стра́сти отню́д очи́сти, и безстра́стия стезю́ покажи́ ми.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Воздви́жеся Долготерпели́ве на Дре́во, вся́ вра́жия возвыше́ния низложи́л еси́, и спа́сл еси́ па́дшаго, мно́гия ра́ди Твоея́ бла́гости.
Ду́шы пра́ведных, на Дре́ве дре́вле ду́шу Тя́ предаю́ща, Влады́ко, я́ко ощути́ша, ве́чных у́з сло́ве отпуща́еми быва́ху.
Му́ченичен: Я́коже тве́рдии адама́нти, му́к вся́ко разжже́ние терпели́вым нра́вом претерпе́сте, и врага́ смири́вшеся низложи́сте.
Му́ченичен: Подо́бницы Христо́вым страсте́м бы́вше, подъя́сте вся́ко муче́ние, страстоте́рпцы Госпо́дни: сего́ ра́ди небе́сных красо́т сподо́бистеся.
Богоро́дичен: Ди́вно Рождество́ Твое́, е́же ве́лия чудеса́ творя́щее, и во святы́х прославля́емо, Богоро́дице еди́на всечу́дная Влады́чице.
И́н Ирмо́с то́йже.
Да не пожре́т мене́, Влады́чице, уны́ния глубина́, и грехо́вная волна́ да не покры́ет мене́: но Твое́ю моли́твою да спасе́н бу́ду, Еди́на Чи́стая.
Зако́на све́щник прообража́ше Тя́ ро́ждшую све́т, просвети́вшаго, Пречи́стая, вся́ческая. Те́мже вопию́ Ти: омраче́ннаго мя́ просвети́.
Блага́го ро́ждшая Благоде́теля и Соде́теля, Всечи́стая Влады́чице, и благолюби́вая, ду́шу мою́ озло́бленную ублажи́.
Вину́ спасе́ния жизнода́вца родила́ еси́ на́м, ве́чное избавле́ние да́рующа вои́стинну, Тя́ Богоро́дицу пропове́дающым.
ПЕ́СНЬ 7
Ирмо́с: Превозноси́мый отце́в Госпо́дь, пла́мень угаси́, о́троки ороси́ согла́сно пою́щыя: Бо́же, благослове́н еси́.
Венча́ те́рнием Тя́, Царю́ безсме́ртне, собо́р законопресту́пный, из ко́рене изсеца́юща преле́стное те́рние: Бо́же, благослове́н еси́.
Да облече́ши мя́ оде́ждею сло́ве, нетле́ния, обнажи́лся еси́ во́лею: и терпи́ши оплева́ния, и распя́тие, и стра́сть, безстра́стен сы́й по существу́.
Му́ченичен: Сообра́зни бы́вше страсте́м, святи́и, все́ми влады́чествующему, вои́стинну есте́ сы́нове и насле́дницы Ца́рствия непоколеби́маго.
Му́ченичен: Древесе́м безслове́снейшым не принесо́сте че́сти, на Дре́ве просте́ршаго ру́це чту́ще, я́ко все́х Царя́ и Влады́ку.
Богоро́дичен: Стра́нно е́сть Рождество́ Твое́, Всенепоро́чная: Бо́га бо родила́ еси́, Дре́вом увяди́вшаго пла́мень пре́лести, и просвети́вшаго ми́р.
И́н Ирмо́с то́йже.
Пою́ Тя, Всепе́тая, Бо́га бо Препе́таго без се́мене родила́ еси́, Де́во Всесвята́я, обожа́ющаго пою́щих: Бо́же, благослове́н еси́.
Умертви́ стра́сти моя́, жи́знь ро́ждшая, воздви́гни мя́ лежа́ща от гро́ба нечу́вствия: да любо́вию сла́влю Тя́, Богоневе́сто.
При́зри на моле́ния рабо́в Твои́х, Влады́чице, от бе́д избавля́ющи, и от скорбе́й спаса́ющи, ве́рою пою́щыя: Бо́же, благослове́н еси́.
Неисчетноси́льнаго, на́шу не́мощь поне́сшаго, родила́ еси́, Чи́стая: его́же моли́, исцели́ти ду́шу мою́, лю́те изнемо́гшую.
ПЕ́СНЬ 8
Ирмо́с: Тебе́, Вседе́телю, в пещи́ о́троцы, всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Вы́шний Бо́же, на Кре́ст воздви́глся еси́, же́лчи напоя́емь, сла́досте жи́зненная: копие́м пробода́ешися, закала́я зми́я, в раи́ Ада́ма низложи́вшаго.
Разреша́еши мя́ от у́з грехо́вных сло́ве, хоте́нием связу́емь, и ве́чными у́зами связу́я, Спа́се, врага́ отсту́пника: те́мже Твоя́ сла́влю стра́сти во ве́ки.
Му́ченичен: Яви́стеся прича́стницы све́та невеще́ственнаго, све́ти су́ще втори́и святи́и му́ченицы, тьму́ пре́лести оте́млюще, и все́х ве́рных сердца́ просвеща́юще Боже́ственне.
Му́ченичен: Иерусали́ма вы́шняго свобо́днаго сы́нове бы́сте му́ченицы, просвеща́юще перворо́дных Це́рковь, и превознося́ще Христа́ во ве́ки.
Богоро́дичен: Стоя́ла еси́ у Креста́ смотря́ющи, Отрокови́це, пригвожде́на Христа́, Его́же родила́ еси́, Влады́чице. Те́мже вопия́ше: не безча́дну мя́ яви́ безнача́льне, безнача́льнаго Отца́ Сы́не и Сло́ве.
И́н Ирмо́с то́йже.
Я́же предо́брая и богозра́чная Де́во, до́брых мя́ виде́нием удобри́вши просвети́, я́ко да зову́: Го́спода по́йте, и превозноси́те Его́ во ве́ки.
Врата́ све́та, покая́ния ми́ врата́ светоза́рная отве́рзи, показу́ющи вся́кий пра́вый пу́ть пра́вды, приводя́щий к Боже́ственнаго хоте́ния вхо́ду.
Свято́е, Чи́стая, Сло́во, ве́рныя освяща́ющее, неизглаго́ланно родила́ еси́: того́ моли́, Пресвята́я, смире́нную ду́шу мою́ ны́не освяти́ти, зло́бою оскверне́ную.
Струя́ све́тлая и исто́чник безсме́ртия, свята́я Влады́чице, из Тебе́ произы́де, и́же все́х Госпо́дь. Те́мже вопию́ Ти, Чи́стая: струи́ зо́л мои́х изсуши́ ту́чами Твои́х моли́тв.
Та́же, пое́м пе́снь Богоро́дице: Вели́чит душа́ моя́ Го́спода: покло́ны.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и челове́ка, Восто́к и́мя ему́: Его́же велича́юще, Де́ву ублажа́ем.
Я́ко а́гнец воздви́глся еси́ на дре́во, Влады́ко Христе́, че́люсти сокруша́я во́лка мы́сленнаго, и от у́ст его́ исхища́я Твоя́ слове́сныя о́вцы, и приводя́, Влады́ко, роди́телю.
Венце́м терно́вым увя́злся еси́, я́коже Ца́рь Ца́рствующих, Христе́, лука́ваго потребля́я ца́рствия, и из ко́рене изсеца́я пре́лести те́рние: те́мже ве́рою Тя́, Бла́же, сла́вим.
Му́ченичен: Облиста́ я́коже со́лнце тве́рдое стоя́тельное сопротивле́ние ва́ше, и всю́ разруши́ вра́жию мглу́, му́ченицы непобеди́мии, просвети́телие все́х ве́рных, столпи́ непрекло́ннии благоче́стия, достосла́внии.
Му́ченичен: По́лк богосо́бран, во́инство небе́сное, собо́р избра́нный, свята́я се́нь яви́стеся, вы́ всехва́льнии му́ченицы Спа́са, лука́ваго гра́ды разруша́юще Боже́ственною благода́тию.
Богоро́дичен: Садоде́теля родила́ еси́, благоче́стия сади́теля, всажда́юща на земли́ ра́зум и́стинный, и прозя́бшую, от сада́ разоря́юща кля́тву, Его́же велича́юще, Тебе́ Де́ву ублажа́ем.
И́н Ирмо́с то́йже.
Основа́ние непоколеби́мо, Спа́са родила́ еси́, Чи́стая, на вода́х зе́млю Боже́ственным повеле́нием основа́вшаго: Его́же моли́ на́с утверди́ти, чи́сто Тебе́ блажа́щих.
В пу́ть смире́ния повеле́ний Боже́ственных, незаблу́дно ше́ствовати, и непреле́стно сотвори́ мя, Чи́стая, бесо́вский мяте́ж, и страсте́й нахожде́ния отгоня́ющи, и тишину́ подаю́щи ми́.
Дрема́нием одержи́ма нераде́ния, ви́дя вра́г нахо́дит неосла́бно, сно́м сла́стным наде́яся укра́сти мя́: но сама́ мя сохрани́, Чи́стая, неусы́пною Твое́ю моли́твою, Ма́ти Де́во.
Я́ко самоосужде́н, помышля́ю мои́х грехо́в мно́жество, и стра́шное суди́ще судии́, на не́мже хощу́ суди́тися: но я́же судию́ ро́ждшая Бо́га, тогда́ мя соблюди́, Богоро́дице, неосужде́на.
Та́же, Досто́йно е́сть: И покло́н. Та́же, ектениа́ ма́лая, свети́лен: и псалмы́ обы́чныя.
На стихо́вне стихи́ры кре́стны, гла́с 5:
То́чию водрузи́ся дре́во, Христе́, Креста́ Твоего́, пре́лесть прогна́на бы́сть и́дольская, и благода́ть процвете́: не бо́ ктому́ осужде́ния е́сть мучи́тельство, но побе́да яви́ся на́с спасе́ния. Кре́ст бо на́м е́сть похвала́, Кре́ст на́м утвержде́ние, Кре́ст на́м ра́дование.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́ и на дела́ Твоя́, и наста́ви сы́ны и́х.
Веде́н бы́л еси́ на́с ра́ди на же́ртву Христе́, я́ко овча́, и я́ко А́гнец незло́бив Емману́ил, на заколе́ние во́льное, с беззако́нники вмене́н бы́л еси́. Прииди́те, воспо́йте оте́чествия язы́к, и поклони́теся на Кресте́ пове́шеному Животу́ безконе́чному.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Святи́и му́ченицы на земли́ подви́гшеся, мра́з претерпе́ша, огню́ преда́шася, вода́ и́х прия́т, те́х е́сть гла́с: проидо́хом сквозе́ о́гнь и во́ду, и изведе́ ны в поко́й. Моли́твами и́х, Христе́ Бо́же, поми́луй на́с.
Сла́ва, и ны́не, КрестоБогоро́дичен: Зря́щи дре́вле А́гнца и Сы́на Своего́, Де́ва Ма́ти и Всеблаже́нная Отрокови́ца, на Кре́ст воздви́жена, вопия́ше слезя́щи: увы́ Мне́, Сы́не Мо́й, ка́ко умира́еши. Бо́г естество́м сы́й безсме́ртен?
Та́же, Бла́го е́сть испове́датися Го́сподеви: Трисвято́е. По О́тче на́ш: Тропа́рь, свято́му. Ектениа́. Та́же, ча́с пе́рвый, псалмы́ обы́чныя, и про́чая поря́ду: и отпу́ст.
В сре́ду блаже́нны, гла́с 5: 
Разбо́йник на Кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца, помяни́ мя, Го́споди, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Прободе́н бы́в в ре́бра, пото́ки оставле́ния источи́л еси́ Христе́: пригвозди́в же свои́ на Кресте́ ру́це, ве́сь разоря́я стра́стный челове́ком ра́зум.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Возше́д на Кре́ст, все́ поколеба́л еси́ бесо́вское мно́жество, и низве́ргл еси́ па́губную держа́ву мучи́теля, Влады́ко Христе́, и спа́сл еси́ челове́чество.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Подо́бницы Христо́вым страсте́м блаже́ннии бы́вше, подъя́сте вся́ко муче́ние, страстоте́рпцы Госпо́дни: сего́ ра́ди небе́сных красо́т сподо́бистеся.
Сла́ва: На Кресте́, и́же Отцу́ и Боже́ственному Ду́ху неразде́льный, во́льную претерпе́л еси́ стра́сть Христе́, стра́сти вся́ тлетво́рныя на́шя оте́мля.
И ны́не: Предстоя́щи у Креста́ Богора́дованная, и Сы́на Своего́ ви́дящи уя́звлена, душе́ю уязвля́шеся, воспева́ше Того́ мно́гое вои́стинну смотре́ние.
В сре́ду ве́чера 
На Го́споди, воззва́х, стихи́ры святы́м апо́столом, гла́с 5:
Подо́бен: Ра́дуйся по́стником:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Всю́ проше́дше зе́млю, все́ясте Боже́ственная уче́ния, сло́во то́чию я́ко све́щник и бога́тство все́, ученицы́ Госпо́дни нося́ще, и́мже цари́ же и мучи́тели посрами́сте, и любомудреце́м и вити́ам лю́тость я́ко паучи́нная раздра́сте плете́ния, все́х к ра́зуму призыва́юще зижди́теля, и су́етная служе́ния бесо́вская оте́млюще. Те́мже молю́, безслове́сных изба́вити мя́ страсте́й моли́твами ва́шими.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Мяте́жа искуше́ний, и лю́тыя лжи́ безче́стных ересе́й, бесо́вскаго злосове́тия, и челове́к го́рькаго сообще́ния и бу́ри всеблаже́ннии, огня́ несвети́маго, и ве́чнующаго че́рвия, скре́жета зубна́го, и вся́кия ины́я му́ки, к Бо́гу мольба́ми изба́вите все́х на́с, и Сего́ умоли́те, воздержа́ния ра́ди и трудо́в, доброде́телей воздая́ний получи́ти, насле́дия же Небе́снаго Ца́рствия, и ве́лию ми́лость.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Всю́ све́тлость я́сно восприе́млюще, тро́ичный све́т вторы́й неизрече́ннаго смотре́ния, я́ко мо́щно вои́стинну челове́ческому естеству́, всехва́льная десяти́ца со дво́ицею, показа́ся соверше́нне водя́щи единоревни́тельный собо́р, седми́десятих и дву́ иму́щи с ни́ми, и вся́ просвеща́юще ми́ра концы́, омрача́ющыяся тьмо́ю злому́дренных ересе́й, Христа́ моля́ще, подаю́щаго ми́рови ве́лию ми́лость.
И́ны стихи́ры, и́же во святы́х отцу́ на́шему Никола́ю Чудотво́рцу, гла́с 5. Подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний Его́.
Ра́дуйся, свяще́нная главо́, чи́стое доброде́телей оби́телище, Боже́ственное непоро́чнаго свяще́нства пра́вило, па́стырю вели́кий я́вственный, све́тлое побе́ды нося́ и́мя, моля́щымся ми́лостивный приклони́телю, преклоня́яся к немощны́х мольба́м, изба́витель гото́вый, прибе́жище спаси́тельное все́м, ве́рою чту́щым при́сно сла́вную твою́ па́мять, Христа́ моли́, низпосла́ти на́м ве́лию ми́лость.
Сти́х: Хвали́те Го́спода вси́ язы́цы, похвали́те его́ вси́ лю́дие.
Ра́дуйся, свяще́ннейший у́ме, тро́ицы чи́стое жили́ще, сто́лпе церко́вный, ве́рных утвержде́ние, озло́бленным помо́щниче, звезда́ и́же блиста́ньми благоприя́тных моли́тв, разоря́я напа́сти же и ско́рби тьму́ всегда́, святи́телю Нико́лае: приста́нище ти́хое, в не́же прибега́юще треволне́нии жития́ напа́ствуемии спаса́ются. Христа́ моли́, низпосла́ти душа́м на́шым ве́лию ми́лость.
Сти́х: Я́ко утверди́ся ми́лость Его́ на на́с и и́стина Госпо́дня пребыва́ет во ве́к.
Ра́дуйся, во святи́телех пра́вило, Боже́ственных чуде́с неисчерпа́емая пучи́но, красото́ церко́вная, све́тлая звездо́, свяще́нными твои́ми, Блаже́нне, блиста́ньми, на́с озаря́я коего́ждо святе́йший, пресве́тлыми мо́лниями просвеща́емь: сто́лпе необори́мый, степе́ню ве́ры, честну́ю твою́ па́мять любо́вию соверша́ющым, Христа́ моли́, душа́м на́шым дарова́ти ве́лию ми́лость.
Сла́ва, и ны́не, Богоро́дичен: Ра́дуйся, проро́ческая печа́те, и богогла́сных апо́стол пропове́дание: Бо́га бо вои́стинну су́щаго воплоще́нна, па́че ума́ и сло́ва родила́ еси́, Чи́стая: и́мже пе́рвое восприи́мше благоро́дие, и ра́йския пи́щи наслажда́ющеся, Тебе́ хода́таицу таковы́я све́тлости, и моли́твенницу благоприя́тну, пе́сньми почита́ем. Тобо́ю, Пречи́стая, обогати́вшеся, присносу́щныя сподобля́емся жи́зни Сы́на Твоего́, подаю́щаго бога́тно ве́лию ми́лость.
Та́же, Све́те ти́хий: Проки́мен дне́. Та́же, Сподо́би, Го́споди, в ве́чер се́й:
На стихо́вне стихи́ры апо́столом, гла́с 5:
Ученицы́ Спа́совы та́ин самови́дцы бы́вше, Неви́димаго и Нача́ла не иму́щаго пропове́дасте, глаго́люще: в нача́ле бе́ Сло́во. Не со́здани бы́сте пре́жде А́нгел, ни научи́стеся от челове́к, но от вы́шния прему́дрости. Те́мже дерзнове́ние иму́ще, моли́теся о душа́х на́ших.
Сти́х: К Тебе́ возведо́х о́чи мои́, живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Апо́столы Госпо́дни согла́сно пе́сньми похва́лим, обле́кшеся бо в кре́стное ору́жие, и́дольскую пре́лесть упраздни́ша, и победоно́снии яви́шася вене́чницы: и́хже моли́твами и все́х святы́х, Бо́же, поми́луй на́с.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Несы́тною любо́вию души́, Христа́ не отверго́стеся святи́и му́ченицы, и́же разли́чныя ра́ны страсте́й претерпе́вше, мучи́телей де́рзость низложи́сте, непрекло́нну и невреди́му ве́ру сохра́ньше, на Небеса́ преста́вистеся. Те́мже и дерзнове́ние иму́ще к Нему́, проси́те дарова́ти на́м ве́лию ми́лость.
Сла́ва, и ны́не, Богоро́дичен: Блажи́м Тя́, Богоро́дице Де́во, и сла́вим Тя́ ве́рнии по до́лгу, Гра́д непоколеби́мый, Сте́ну необори́мую, тве́рдую Предста́тельницу, и прибе́жище ду́ш на́ших.
Та́же, Ны́не отпуща́еши раба́ Твоего́, Влады́ко: Трисвято́е. По О́тче на́ш: Иере́й: Я́ко Твое́ е́сть Ца́рство: Посе́м тропа́рь, ектениа́, и отпу́ст.
В сре́ду на повече́рии 
кано́н пресвяте́й Богоро́дице, гла́с 5.
ПЕ́СНЬ 1
Ирмо́с: Спаси́телю Бо́гу, в мо́ри лю́ди немо́крыми нога́ми наста́вльшему и фарао́на со всево́инством пото́пльшему, Тому́ Еди́ному пои́м, я́ко просла́вися.
Запе́в: Пресвята́я Богоро́дице, спаси́ на́с.
Светоно́сная ски́ние Царя́ Христа́, озари́ мою́ мы́сль омраче́нную ле́стию борца́, и тьмо́ю ослепле́нную прегреше́ний мои́х.
Помышле́ний лука́вых смире́нную мою́ ду́шу, Богороди́тельнице, свободи́, и жили́ще Бо́гу сию́ соде́лай, да по до́лгу Тя́ сла́влю всегда́.
Сла́ва: Егда́ повеле́нием Бо́жиим, от вре́менныя жи́зни отити́ хощу́, Пречи́стая, бесо́вския руки́ покажи́ мя вы́шша, А́нгелы подаю́щи спу́тники мне́.
И ны́не: Вску́ю, о душе́! во уны́нии мно́зе все́ житие́ ижди́ла еси́? Потщи́ся у́бо про́чее, и возопи́й Госпо́дни Ма́тери: очи́сти и спаси́ мя, Богороди́тельнице.
ПЕ́СНЬ 3
Ирмо́с: Си́лою Креста́ Твоего́, Христе́, утверди́ мое́ помышле́ние, во е́же пе́ти и сла́вити тридне́вное Твое́ Воскре́сние.
Из ро́ва страсте́й и муче́ний возведи́ мя, несумне́нно пою́ща Тя́, Богоро́дице Всеблаже́нная.
Вре́тище мое́ расто́ргни безме́рных прегреше́ний мои́х, и весе́лием опоя́ши доброде́телей, Богоблагода́тная.
Сла́ва: Ка́плю ми́, Чи́стая, сле́з пода́ждь, я́ко да отжену́ се́рдца моего́ недоуме́ние, и приле́жно воспою́ Тя.
И ны́не: Низложи́, Пренепоро́чная, вра́г безпло́тных шата́ние, и те́х томле́ния вско́ре свободи́ мя.
ПЕ́СНЬ 4
Ирмо́с: Услы́шах слу́х си́лы Креста́, я́ко ра́й отве́рзеся и́м, и возопи́х: сла́ва си́ле Твое́й, Го́споди.
Вску́ю уподо́билася еси́, душе́, непло́дней смоко́внице, ника́коже боя́щися посече́ния и пла́мене ве́чнаго? Ускори́ у́бо пре́жде конца́, и возни́кни.
Ки́й язы́к изрече́т соде́янных мои́х зо́л безме́рное мо́ре, и глубину́ прегреше́ний? Спаси́ мя, Де́во Пренепоро́чная, отча́яннаго.
Сла́ва: Себе́ пла́чу, егда́ во у́м прииду́ мно́гих мои́х прегреше́ний, и огня́ негаси́маго: и молю́ Тя, да́ти ми́ вре́мя покая́ния, Чи́стая.
И ны́не: Да не восхи́тит я́ко ле́в стропти́вый вра́г окая́нную мою́ ду́шу: но Твое́ю си́лою душетле́нныя сокруши́ зу́бы его́, Блага́я.
ПЕ́СНЬ 5
Ирмо́с: У́тренююще вопие́м Ти́, Го́споди, спаси́ ны: Ты́ бо еси́ Бо́г на́ш, ра́зве бо Тебе́ ино́го не зна́ем.
При́зри и услы́ши, Влады́чице, гла́с мо́й, и изба́ви мя́, молю́ся, ве́чнаго осужде́ния.
Уязви́хся греха́ стрела́ми, и вопию́ Ти: уврачу́й, Пречи́стая, се́рдца моего́ я́звы.
Сла́ва: Поми́луй мя́, Еди́не Человеколю́бче Ще́дрый, моли́твами Ро́ждшия Тя́: Ты́ бо ми́ еси́ Бо́г и Госпо́дь.
И ны́не: Поми́луй мя́, Еди́на Всепе́тая, молю́ Твою́ бла́гость, и ми́лости сподо́би.
ПЕ́СНЬ 6
Ирмо́с: Обы́де мя́ бе́здна, гро́б мне́ ки́т бы́сть, а́з же возопи́х к Тебе́ Человеколю́бцу, и спасе́ мя десни́ца Твоя́, Го́споди.
Я́ко ле́в рыка́я льсти́вый и́щет мя́ расто́ргнути, и показа́ти сне́дь свое́й зло́бе, Чи́стая: но сего́ вре́да свободи́ мя.
Очи́сти, Человеколю́бче, моли́твами чи́сто Ро́ждшия Тя́, и изба́ви ми́р Тво́й от вся́кия ско́рби, и ве́чныя сла́вы сподо́би.
Сла́ва: Обы́де мя́ бе́здна прегреше́ний, во глубину́ низве́дши отча́яния, молю́ся, Чи́стая, возведи́ от преиспо́дняго а́да, Тебе́ сла́вящаго.
И ны́не: Житие́ мое́ испо́лнися прегреше́ний, и вся́кия ле́ности: те́мже к покая́нию пре́жде кончи́ны моея́, Чи́стая, обрати́, и спаси́ мя, Препе́тая.
Та́же, Го́споди, поми́луй, три́жды. Сла́ва и ны́не:
Седа́лен, гла́с 5:
Подо́бен: Собезнача́льное Сло́во:
Ра́дуйся, стено́, тве́рдая Богопобе́дная, ра́дуйся, паде́ние ва́рваров всевоева́нное, ра́дуйся, возведе́ние ве́рных правосла́вных люде́й, Богоро́дице, вои́стинну упова́ющих на Тя́, моли́твами твои́ми избавля́ющи на́с от бе́д вся́ческих, и от безбо́жных вра́г.
ПЕ́СНЬ 7
Ирмо́с: В пещи́ о́гненней песносло́вцы спасы́й о́троки, благослове́н Бо́г оте́ц на́ших.
Нево́льных зо́л и во́льных, проще́ние Твое́ю бла́гостию, Влады́чице, пода́ждь ми́.
Изнемога́ет мо́й у́м, прило́ги нече́стия лука́вых по́мысл: помози́ ми, Блага́я.
Сла́ва: Душе́вных мои́х страсте́й ра́ны, Богоро́дице, Твои́х моли́тв лечьба́ми ны́не исцели́.
И ны́не: Сокруше́нну ду́шу, и по́мысл смире́н, пода́ждь ми́, Блага́я: я́ко да сла́влю Тя́.
ПЕ́СНЬ 8
Ирмо́с: Из Отца́ пре́жде ве́к рожде́ннаго Сы́на и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие превозноси́те во вся́ ве́ки.
В ле́ности житие́ сконча́в окая́нный, и прибли́жився к концу́ живота́ моего́, взыва́ю Ти́, Богоро́дице: сопроти́вных исхити́ сете́й смире́нную мою́ ду́шу.
Теле́сных боле́зней, ра́н лю́тых душе́вных, и страсте́й настоя́ния истязу́ему, Твоего́ Ца́рствия си́лу ми́ пода́ждь, я́ко Еди́на ми́лостива.
Сла́ва: В пучи́не жития́ обурева́ема, и бесо́вскими волна́ми погружа́ема, спаси́, Чи́стая, и Боже́ственному устремле́нию, к благоуго́дному житию́ введи́ мя, Отрокови́це.
И ны́не: Я́ко в неве́стный черто́г входя́ Де́во, Гаврии́л по́слан, ра́дуйся возопи́, глаго́ля: пресла́вная Пала́то все́х Царя́ Христа́, в Ню́же все́лься, земны́я вся́ обожи́.
ПЕ́СНЬ 9
Ирмо́с: Тя́ па́че ума́ и словесе́ Ма́терь Бо́жию, в ле́то Безле́тнаго неизрече́нно ро́ждшую, ве́рнии единому́дренно велича́ем.
Тя́ Ю́же Бо́га несказа́нно ро́ждшую, засту́пницу стяжа́хом, и сте́ну недви́жиму, и душа́м спасе́ние, и чудесе́м исто́чник.
Ми́лостив бу́ди ми́, Сло́ве и́стиннаго Бо́га, в де́нь суда́, мольба́ми Ро́ждшия Тя́: и су́щым одесну́ю Тебе́ сочета́й.
Сла́ва: Изба́ви мя́, Чи́стая, огня́ ве́чнующаго, и неусыпа́ющаго че́рвия, и вся́кия му́ки, на Тя́ наде́жду возло́жшаго.
И ны́не: Егда́ хо́щет душа́ моя́ разлучи́тися от окая́ннаго моего́ телесе́, неви́димых вра́г томи́тельства изба́ви мя́, Богоневе́стная.
Та́же, Досто́йно е́сть: И покло́н. Посе́м, Трисвято́е. По О́тче на́ш: тропари́, и про́чее обы́чное, и отпу́ст.
Четверг 
В четверто́к у́тра 
по 1-м стихосло́вии, седа́льны апо́столом, гла́с 5:
Я́ко самови́дцы и слуги́ сло́ва, прему́дрыя апо́столы похва́лим, пе́сньми духо́вными и пе́ньми вси́ земни́и: ти́и бо Христа́ приле́жно мо́лят о на́с, пою́щих свяще́нную и́х па́мять, и кла́няющихся моще́м и́х.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Апо́столы согла́сно восхва́лим, я́ко самови́дцы Сло́ва, и Боже́ственныя пропове́дники, и язы́ков духо́вныя улови́тели, я́ко я́ве приведо́ша на́с к позна́нию Христа́, изба́вльше от пре́лести ро́д челове́ческий, и Ца́рствия сподо́биша.
Сла́ва, и ны́не, Богоро́дичен: Осужде́н е́смь судо́м со́вести, и пре́жде суда́ су́д помышля́я, трепе́щу окая́нный, помина́я зо́л мои́х мно́жество. Но к Тебе́ необори́мей умиле́нием вопию́, и Предста́тельнице, и покро́ву: о́наго студа́ изба́ви мя́, и спаси́ моли́твами Твои́ми.
По 2-м стихосло́вии седа́льны, гла́с 5:
Апо́столы согла́сно похва́лим, я́ко пропове́даша все́м правосла́вное Госпо́дне уче́ние, и прогна́вшыя ерети́ческую мглу́, и просвеще́ние духо́вно возсия́вшыя в ми́ре, благода́ти уче́нием: и мо́лятся спасти́ся на́м.
Сти́х: Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь.
И па́ки глаго́ли то́йже седа́лен.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Святы́х му́ченик исправле́нием небе́сныя си́лы преудиви́шася: ка́ко в те́ле ме́ртвеннем до́бре подви́гшеся, безпло́тнаго врага́ си́лою кре́стною неви́димо победи́ша: и мо́лятся Го́сподеви, поми́ловатися душа́м на́шым.
Сла́ва, и ны́не, Богоро́дичен: Тя́ приста́нище, и сте́ну, и прибе́жище, и наде́жду, и покро́в, и заступле́ние те́плое обре́тше ве́рнии, к Тебе́ притека́ем, и вопие́м приле́жно, и зове́м ве́рно: поми́луй, Богоро́дице, упова́ющих на Тя́, и от прегреше́ний изба́ви.
По 3-м стихосло́вии седа́льны, гла́с 5:
Подо́бен: Собезнача́льное сло́во:
Ученицы́ Cпа́совы, Боже́ственнии апо́столи, и́же сло́во спаси́тельное все́явше в концы́ земли́, и озари́вше во тьме́ и се́ни седя́щыя, мою́ просвети́те ду́шу омраче́нную страсте́й че́рностию, мольба́ми ва́шими, всехва́льнии.
Го́споди, неизрече́нное та́инство Твоего́ воплоще́ния пропове́давше нему́дрии, филосо́фов посрами́ша, ри́торов ры́барие заусти́ша, и бы́ша язы́ков прему́дрии учи́телие, просвети́вше концы́ све́том Боже́ственнаго ра́зума: те́ми пода́ждь на́м ве́лию ми́лость.
Сла́ва, и ны́не, Богоро́дичен: И́же упова́ние на Тя́, Де́во Пречи́стая, непоткнове́нное иму́щым, покро́в су́щи от разли́чных напа́стей и обстоя́ний, и бе́д лю́тых свободи́ на́с, моля́щи Сы́на Твоего́, со апо́столы его́, и спаси́ все́х воспева́ющих Тя́.
Кано́н святы́м апо́столом, творе́ние Феофа́на, епи́скопа Ники́йскаго, гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Сия́нием первода́тнаго светода́ния, пло́тию бесе́довати челове́ком сподо́бившагося, обогати́вшеся сла́внии, души́ моея́ разруши́те вся́к мра́к, Боже́ственнии апо́столи. [Два́жды.]
Напря́г Боже́ственный лу́к, я́коже стре́лы ва́с в ве́сь ми́р посла́ апо́столи, стре́лы сокруша́ющыя злоко́зненнаго вся́, и исцеля́ющыя ве́рных я́звы.
Иму́ще прему́дрость са́мую учи́теля, умудри́сте апо́столи вся́ концы́. Те́мже мя́ умудри́те, вра́жие вся́ко злоде́йство отгоня́ти.
Богоро́дичен: Еди́на благослове́нная, богора́дованная, благослове́ньми челове́ческий ро́д обра́довавши, Христа́ моли́ с Боже́ственными, Пречи́стая, Апо́столы, поми́ловатися на́м.
Други́й кано́н, и́же во святы́х отцу́ на́шему Никола́ю Чудотво́рцу. Творе́ние Ио́сифово, [его́же краегране́сие: Пя́тое принесу́ тебе́, Нико́лае, пе́ние.] Гла́с 5:
Ирмо́с то́йже.
Ве́рою и любо́вию, О́тче, присво́ився Бо́гови, всесвята́я Сего́ испо́лнил еси́ хоте́ния: И́мже по всему́ свя́т бы́л еси́, святи́телю му́дре Нико́лае.
Иму́ще тя́ предста́теля к Ще́дрому, и́же напа́стьми и печа́льми одержи́мии, к тебе́ прибега́ем: да́руй ру́ку спаса́ющую на́с от вся́кия тесноты́.
Ми́ряном святи́теля Христо́с пома́за тя́, благово́нием чуде́с на́с облагоуха́юща. Те́мже мо́лим тя́, Нико́лае, злово́ния грехо́внаго изба́вити на́с.
Богоро́дичен: Дре́вле проро́ческий Тя́ ли́к пронарече́ го́ру Боже́ственную, Де́во, и две́рь непроходи́мую. Те́мже мо́лимся Ти́: покая́ния две́ри Боже́ственныя, Отрокови́це, отве́рзи на́м.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
И́же пло́тию обнища́вый, премно́гий бла́гостию, Его́ ра́ди обнища́вшыя, обогати́ ва́с сла́внии апо́столи, дарова́ньми вся́кими, обогаща́ющя концы́ Боже́ственными и честны́ми ра́зумы. [Два́жды.]
Уязви́хся ядови́тым зми́я угрызе́нием, уя́звено се́рдце стяжа́х. Те́мже Ти́ вопию́, Христе́, мене́ ра́ди уязви́вшемуся: апо́стол Твои́х мольба́ми исцели́, и спаси́ мя, молю́ся.
Мре́жею моли́тв ва́ших всеблаже́ннии, от глубины́ зло́бныя бори́теля, и от треволне́ния помышле́ний, и от страсте́й смертоно́сных возве́дше мя́, приведи́те Бо́гу все́х спаса́ема.
Богоро́дичен: Я́же до́ждь прие́мшая небе́сный, со апо́столы того́ моли́: уста́вити пото́ки мои́х страсте́й, пучи́ну изсуша́ющи греха́ моего́, и спасти́ мя, чи́сто Тебе́ сла́вящаго.
И́н Ирмо́с то́йже.
Стре́лы лука́ваго притупи́л еси́, преподо́бне, противле́нием Боже́ственных твои́х трудо́в: но Твои́ми моли́твами, прему́дре, от того́ злоде́йствия и наси́лия соблюди́ неврежде́нны, Тебе́ воспева́ющыя, вели́кий Нико́лае.
Житие́ а́нгельское на земли́ показа́в, ны́не со А́нгелы при́сно предстои́ши престо́лу Тро́ическому, свяще́нне, на́ших согреше́ний и напа́стей разреше́ния прося́, О́тче первосвяти́телю Нико́лае.
Ума́ моего́ омраче́ние все́ отжени́, Нико́лае, твои́ми светоно́сными моли́твами, ути́ши бу́рю страсте́й, упра́ви мя́, о́тче, к безстра́стия приста́нищу, молю́ся, я́ко да во хвале́нии сла́влю тя́.
Богоро́дичен: Предстоя́щи одесну́ю Христа́, я́ко Цари́ца, ря́сны златы́ми Богообра́дованная оде́яна вои́стинну, на́м Ца́рствие Небе́сное моли́твами Твои́ми, Отрокови́це, исхода́тай, Всенепоро́чная.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х спасти́ пома́занныя Твоя́ прише́л еси́.
Две́рь сы́й Иису́с Бо́г на́ш и Госпо́дь, отве́рзл свое́ апо́столом позна́ние, все́м язы́ком две́рь отве́рзе те́х уче́ньми. [Два́жды.]
Сы́не Бо́жий, сы́ны по прича́стию Небе́снаго Отца́ Твоего́ апо́столы яви́л еси́: моле́нием и́х сы́ны све́та все́х на́с сотвори́.
И́же на престо́лех двоюна́десятих, с судие́ю и Царе́м хотя́ще пресла́вно се́сти, стра́шнаго и ужа́снаго мя́, апо́столи, изба́вите суда́.
Богоро́дичен: Боже́ственнаго свяще́ния ковче́же, освяти́ мою́ ду́шу, помышле́ние просвети́, всегда́ моля́щи Христа́ со апо́столы, да спасе́т мя́.
И́н Ирмо́с то́йже.
Мимотеку́щими измени́л еси́ бу́дущая, и́хже прича́стники и на́с святы́ми твои́ми моли́твами сотвори́, Нико́лае, и искуше́ния вся́каго избавля́я жите́йскаго.
Ми́ряном первопресто́льник бы́в, Нико́лае, вся́ чу́вствия се́рдца моего́ ми́ром облагоуха́й, свя́те, и стра́сти злосмра́дныя от сего́, моли́твами твои́ми отгоня́й всегда́.
Сокруши́ вра́жия ко́зни ви́димыя, и неви́димыя, Нико́лае, всегда́ борю́щыя ны́ на́шя враги́ в безконе́чную па́губу посли́.
Богоро́дичен: Свята́я Богоро́дице, помози́ ми, сла́достьми вы́ну потопля́ему теле́сными, и на одре́ уны́ния при́сно слежа́щу и стеня́щу.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко еди́н Благоутро́бен.
Духо́внии вити́и, честни́и апо́столи, на го́рнице, во о́гненне ви́де ду́ха свята́го к ни́м прише́дша, стра́шно прия́ша. [Два́жды.]
Сокруша́юще нече́стия, сокруше́ную прегреше́ньми мою́ мы́сль, росо́ю исцеле́ния апо́столи исцели́те.
Стре́лы избра́нныя ва́с Христо́с посла́ апо́столи, сокруша́ющыя стре́лы лука́вствия: те́мже мя́ исцели́те уя́звеннаго вра́жиими стрела́ми.
Богоро́дичен: Не осуди́ мене́, ни отве́ржи мене́ от лица́ Твоего́, Многоми́лостиве: мо́лит Тя́ чи́сто ро́ждшая, и апо́стольский собо́р.
И́н Ирмо́с то́йже.
Куми́ры сокруши́л еси́ и́дольския, свя́те, и сове́ты безде́льны ерети́чествующих показа́л еси́, Нико́лае, и ведо́мыя на сме́рть изба́вил еси́.
У́треневав ко Го́споду измла́да, преподо́бне, и та́мо су́щими светоли́тии ве́сь просвети́лся еси́. Те́мже молю́ся: души́ моея́ о́блаки разжени́.
Тебе́ мо́лим, о́тче Нико́лае, в ча́с се́й посреде́ бу́ди все́х призыва́ющих тя́, и я́же ко спасе́нию даруй на́м проше́ния.
Богоро́дичен: Непости́жимый умо́м, Богоблагода́тная, обдержа́ние Тя́, плотоно́сец бы́в, прия́т челове́ки, избавля́я от одержа́щих скорбе́й.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя, я́ко Благоутро́бен.
Распространя́ющееся уста́вил еси́ зло́бы согни́тие, язы́ков ду́шы, Человеколю́бче, со́лию уче́ния свяще́нных учени́к Твои́х. [Два́жды.]
Глубину́ ве́си зо́л мои́х, Влады́ко Христе́, да́ждь ми́ ру́ку, и спаси́ мя, Человеколю́бче, мольба́ми свяще́нных апо́стол Твои́х.
Судие́ пра́веднейший, в де́нь суда́ стра́шнаго, тре́петнаго мя́ изба́ви осужде́ния, благосла́вных апо́стол Твои́х мольба́ми.
Богоро́дичен: Отча́яннаго мя́ от мно́жества беззако́ний, спасе́ния Го́споди сподо́би, учени́к и ма́тере Твоея́ мольба́ми.
И́н Ирмо́с то́йже.
Ми́лостива соде́лай Влады́ку, твои́ми моли́твами, все́м чту́щым тя́, Нико́лае, я́ко да на́ших прегреше́ний разреше́ние да́рует.
Неду́г изба́ви и собла́зн жите́йских, напа́стей же и скорбе́й, Нико́лае, тя́ моли́твенника ко Го́споду стяжа́вших.
Врача́ тя́ изя́щна Влады́ка показа́ Христо́с: те́мже неду́ги исцели́, благоче́стно к тебе́ приступа́ющих, Нико́лае.
Богоро́дичен: Роди́тельница безму́жная, Богома́ти была́ еси́, Чи́стая. Сего́ ра́ди ве́рою молю́ Тя́: души́ моея́ уны́ния разжени́.
ПЕ́СНЬ 7
Ирмо́с: Превозноси́мый отце́в Госпо́дь, пла́мень угаси́, о́троки ороси́ согла́сно пою́щыя: Бо́же, благослове́н еси́.
Превозноси́мый отце́в Госпо́дь, ва́с превознесе́, всю́ низве́рже вра́жию си́лу, ученицы́ Христо́вы богови́дцы.
Скве́рну се́рдца моего́ струя́ми умиле́ния, ва́шими мольба́ми, апо́столи, омы́йте, уча́ще взыва́ти: Бо́же, благослове́н еси́.
Огне́м Боже́ственнаго ду́ха ве́щь попали́сте вся́каго су́етства: те́мже паля́щия мя́ изба́вите гее́нны, ученицы́ Бо́га сло́ва.
Богоро́дичен: Я́же паде́ния Ада́мова исправле́ние, воздви́гни па́дшаго мя́ в про́пасть зло́бную, моли́твами Твои́ми, Де́во, и Боже́ственных апо́стол.
И́н Ирмо́с то́йже.
Ве́сь возложи́вся Бо́гу, Нико́лае, всего́ мя спаси́, жите́йскими страстьми́ окая́нно всегда́ впа́дающа, богому́дре.
Свети́ло Богоза́рнейшее, ума́ моего́ озари́, страсте́й мра́ком при́сно помрача́ема, и дава́й благообра́зно ходи́ти в житии́.
Вся́кая отверза́емая на мя́, Нико́лае, уста́ лука́вая, твои́ми моли́твами загради́: и изба́ви мя́ ви́димых вра́г и неви́димых.
Богоро́дичен: Из Тебе́ на́м возсия́ невече́рнее Со́лнце, о́блаче всесве́тлый, Христо́с Бо́г на́ш, просвеща́я и́же во тьме́ неве́дения, Богоро́дице.
ПЕ́СНЬ 8
Ирмо́с: Тебе́, Вседе́телю, в пещи́ о́троцы, всеми́рный ли́к спле́тше поя́ху: дела́ вся́кая Го́спода по́йте и превозноси́те во вся́ ве́ки.
Ты́ мы́сленныя о́блаки, апо́столы сло́ве распросте́рл еси́, кропя́щыя на ны́ до́ждь прему́дрых и Боже́ственных уче́ний, и напоя́ющыя на́с во вся́ ве́ки.
Преудо́бреннии столпи́ церко́внии, и́же сию́ держа́щии ве́ры уче́ньми, согни́вшуюся души́ моея́ хра́мину, Боже́ственным хитроде́йствием утверди́те, Богови́дцы.
Стени́, душе́, и сле́з пото́ки от всего́ се́рдца принеси́ Го́сподеви, зову́щи: Еди́не Ще́дрый, спаси́ и очи́сти мя́, всесла́вных апо́стол моли́твами благоприя́тными.
Богоро́дичен: Сио́не избра́нный, Ца́рский гра́де, вы́шняго мя́ гра́да граждани́на сотвори́, с Боже́ственными ученики́ моля́щи, Пречи́стая Де́во, безле́тнаго Сы́на Твоего́.
И́н Ирмо́с то́йже.
В ми́рех первосвяти́тель бы́в вели́кий, души́ моея́, Нико́лае, чу́вствия ми́ром облагоуха́й: я́ко да избе́гну страсте́й злово́ния, и Уте́шителеву прииму́ благода́ть.
Уста́вил еси́ прему́дре твоего́ свята́го язы́ка струя́ми, струи́ А́риевы ху́льныя. Те́мже вопию́ ти: то́ки страсте́й мои́х изсуши́ моли́твами твои́ми, Нико́лае всеблаже́нне.
Изба́ви на́с согреше́ний моли́твами твои́ми, де́монскаго озлобле́ния, язы́ческаго плене́ния, и все́х челове́к лука́внейшаго зла́го вре́да, да тя́ я́ко изба́вителя на́шего восхваля́ем.
Тро́ичен: И́же Тро́ически единонача́лие непреста́нно ве́рою сла́вяще, возопии́м: О́тче, и Сло́ве, и Всесвяты́й Ду́ше, песносло́вим Тя́ во вся́ ве́ки
Богоро́дичен: В пло́ть на́с ра́ди из Тебе́ Бо́г обле́кся, чи́стую Тебе́ всенепоро́чную, всему́ ро́ду на́шему Боже́ственную показа́ Де́во предста́тельницу. Те́мже Тя́ ве́рнии велегла́сно воспева́ем.
Та́же пое́м пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и челове́ка, Восто́к и́мя Ему́: его́же велича́юще, Де́ву ублажа́ем.
Небеса́ узве́здены светлостьми́ Боже́ственных доброде́телей у́мно яви́стеся, посреде́, Христа́, я́ко со́лнце иму́ще, и земны́я концы́ прему́дрии обнови́сте: сего́ ра́ди блажи́ми есте́.
Христо́вы я́звы на Боже́ственнем телеси́ ва́шем, я́ко у́тварь всеблаголе́пну нося́ще прему́дрии, уя́звленую мою́ ду́шу де́монскими стрела́ми, я́же ко Го́споду хода́тайствы исцели́те.
В ро́ве преиспо́днем мя́ греха́ слежа́ща, Христе́, и ле́ности лю́тыя сно́м ду́шу отягчи́вшаго, Твои́ми сло́ве, ученики́, я́коже Ла́заря воздви́гнувый, спаси́ Го́споди.
Богоро́дичен: Души́ моея́ напра́ви ше́ствия сло́ве Бо́жий, к стезя́м за́поведей Твои́х незаблу́дных, име́я моля́щуюся ро́ждшую Тя́ пречи́стую Де́ву, и прему́дрыя апо́столы Твоя́ Многоми́лостиве.
И́н Ирмо́с то́йже.
Святи́тель Боже́ствен бы́в, вся́ за́поведи сохрани́л еси́ Xристо́вы: те́мже ве́рным храни́тель Боже́ственный бы́л еси́, о́тче Нико́лае, соблюда́й те́х от вся́ких напа́стей и озлобле́ния.
Я́коже иногда́ препита́л еси́ гра́д тво́й изнемога́ющ гла́дом, я́ко до́бр па́стырь, преподо́бне: та́кожде и ны́не препита́й ду́шу мою́ хле́бом разу́мным, о́тче Нико́лае, тя́ засту́пника бла́га стяжа́вшаго.
Тя́ вели́кое со́лнце, на высоте́ лежа́щее при́сно Це́ркве Христо́вы, преподо́бне па́стырю, ве́рно мо́лим тя́: светоно́сными блиста́ньми све́та, глубо́кую тьму́ отжени́ греха́ ду́ш на́ших.
Прибли́жися, я́коже пи́шется, де́нь стра́шный прише́ствия Христо́ва. Подви́гнися, душе́, отри́ни ле́ность, и усе́рдно Христу́ возопи́й: спаси́ мя, Го́споди, Никола́а Твоего́ моле́нием.
Богоро́дичен: Све́тел Тя́ све́щник проро́к прови́дяше, Пречи́стая, свещу́ разу́мную, нося́щую Христа́, И́мже просвети́хомся, и́же во тьме́ лежа́щии и страсте́х, Тя́ ублажа́ем, Богоро́дице Присноде́во.
Та́же, Досто́йно е́сть: и покло́н. Та́же, ектениа́ ма́лая, свети́лен, и псалмы́ обы́чныя.
На стихо́вне стихи́ры апо́столом, гла́с 5:
Ученицы́ Спа́совы, та́йным самови́дцы бы́вше, Неви́димаго и нача́ла Неиму́щаго пропове́дасте, глаго́люще: в нача́ле бе́ Сло́во, не со́здани бы́сте пре́жде а́нгел, ниже́ научи́стеся от челове́к, но от Вы́шния Прему́дрости. Те́мже дерзнове́ние иму́ще, моли́те о душа́х на́ших.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. и при́зри на рабы́ Твоя́, и на дела́ Твоя́, и наста́ви сы́ны и́х.
Апо́столы Госпо́дни согла́сно в пе́снех похва́лим, обо́лкшеся бо в кре́стное всеору́жие, и́дольскую ле́сть упраздни́ша, и победоно́снии яви́шася вене́чницы: и́хже моли́твами и все́х святы́х, Бо́же, поми́луй на́с.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: В му́ках су́ще святи́и, ра́дующеся, вопия́ху: ку́пля на́м су́ть сия́ ко Влады́це: вме́сто бо быва́ющих ра́н на телесе́х, све́тло одея́ние в воскресе́ние процвете́т на́м: вме́сто безче́стия, венцы́: за у́зы темни́чныя, ра́й: и за е́же со злоде́и осужде́ние со а́нгелы житие́. И́хже моли́твами, Го́споди, спаси́ ду́шы на́шя.
Сла́ва, и ны́не, Богоро́дичен: Блажи́м Тя́, Богоро́дице Де́во, я́ко из Тебе́ возсия́ Со́лнце пра́ведное Христо́с, име́яй ве́лию ми́лость.
Та́же, Бла́го е́сть испове́датися Го́сподеви: Трисвято́е. По О́тче на́ш: тропа́рь свято́му, а́ще и́мать. Та́же ектениа́, и ча́с 1-й: псалмы́ обы́чныя: и про́чая поря́ду, и отпу́ст.
В четверто́к блаже́нны, гла́с 5: 
Разбо́йник на кресте́, Бо́га Тя́ бы́ти ве́ровав, Христе́, испове́да Тя́ чи́сте от се́рдца: помяни́ мя, Го́споди, вопия́, во Ца́рствии Твое́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Я́коже о́блацы све́тлии зе́млю проидо́сте Боже́ственнии ученицы́, во́ду живо́тную окропля́юще, и сердца́ иста́явшая прегреше́нии бога́тно напоя́ете.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Я́коже лучы́ та́йныя, со́лнца возсия́вшаго от Де́вы Чи́стыя, просвети́ли есте́ су́щыя во тьме́ неве́дения седя́щыя, Боже́ственнии ученицы́ Христа́ Бо́га на́шего.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще мене́ ра́ди.
Му́ченичен: Разжже́ния лю́тых муче́ний, прему́дрии претерпе́вше усе́рдною душе́ю, попали́сте и́дольскую ле́сть, и к Боже́ственному утеше́нию преидо́сте святи́и.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Да дра́хму во глубине́ прегреше́ния погребе́ную, Христе́, взе́м ко Отцу́ принесе́ши, апо́столы пропове́дники сотвори́л еси́ Боже́ственным ду́хом.
Сла́ва, тро́ичен: Пребоже́ственная Тро́ице, О́тче пребезнача́льне, собезнача́льне сы́не, и ду́ше святы́й: еди́но Божество́, все́х пропове́дник моли́твами Це́рковь Твою́ сохрани́.
И ны́не, Богоро́дичен: Апо́столов удобре́ние богообра́дованная су́щи, омраче́на мя́ сластьми́ жите́йскими, покая́ния просвети́, заря́ми, я́ко да велича́ю Тя́.
В четверто́к ве́чера 
на Го́споди, воззва́х, стихи́ры кре́стны, гла́с 5:
Подо́бен: Преподо́бне О́тче:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Вся́ древа́ дубра́вная да возра́дуются, Дре́во ви́дяще всечестно́е, стра́стию Влады́чнею обра́дованно, благода́ть облистава́ющее я́ко пла́мень огня́, источа́ющее я́коже во́ды дарова́ния все́м, ду́шы просвеща́ющее и помышле́ния, неду́ги очища́ющее и стра́сти отгоня́ющее неви́димыя, язы́ки иноплеме́нныя побежда́ющее я́ве, побе́ды подаю́щее всегда́ ве́рным, благослове́ние и ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ме́сту, иде́же стоя́сте но́зе Госпо́дни, ве́рою покланя́ющеся, я́коже проро́к рече́: Христа́ славосло́вим распе́ншагося и сраспе́нша прегреше́ния на́ша: ю́же от дре́ва разори́вшаго кля́тву, и примири́вша Отцу́ отстоя́щыя отню́д помышле́ньми. Ручны́я же Его́ и ножны́я гво́здия, копие́ и тро́сть, гу́бу и вене́ц облобыза́юще, досажде́ния и наруга́ния, и и́на ели́ка подъя́т, че́стне почита́ем, и́миже спасо́хомся.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Вся́ у́ды Христу́ сраспне́м, и ми́рови умертви́мся, и Мироде́ржцу Христу́ по стопа́м ходи́ти вожделе́вше, Того́же на ра́мех Боже́ственный Кре́ст но́сим, отверже́нием плотска́го взыгра́ния, и похоте́й злы́х, я́же ду́шу влеку́т ко греху́, Тому́ мня́ще предста́ти, и зре́ти Того́ на Кресте́ пригвожде́на, и ду́шу свою́ в ру́це Роди́телю со издыха́нием преда́вша, я́ко да всегда́ с Ни́м бу́дем неразлу́чни.
И́ны стихи́ры Богоро́дице, гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний Его́.
Егда́ гро́зд ненасажде́н су́щ, я́ко Лоза́ отрасти́ла еси́, узре́вши на Дре́ве пове́шена, прободе́на же копие́м в Боже́ственныя ре́бра: Что́ сие́, глаго́лаше, Сы́не и Бо́же мо́й? ка́ко и́же неду́ги вся́ и стра́сти исцеля́яй, Стра́сти терпи́ши, Безстра́стен Сы́й по естеству́ Боже́ственному? Что́ Ти безблагода́тнии лю́дие Благода́телю, сия́ возда́ша вме́сто благодея́ний? вопия́ше Пречи́стая: но Того́ Страстьми́, страсте́й мя́ свободи́ти моли́ непреста́нно, я́ко да сла́влю Тя́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Пла́чем вси́, и ру́це распростре́м, и бие́м в пе́рси, те́пле слезя́ще и прекло́ньше коле́на, лице́м бию́ще в зе́млю приле́жно, и воздыха́ния возпу́стим к высоте́, и́же безме́стными де́лы прогне́вавшии Бо́га, за́поведей Его́ отверже́нием, изба́вити зову́ще в бу́дущем суде́ вся́каго муче́ния, и́же Тебе́ опеча́лившыя, и обраща́ющыяся, мольба́ми Ма́тере Твоея́: за ни́хже Кре́ст претерпе́л еси́ вопло́щься, и Твоего́ Ца́рствия прича́стники сотвори́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Кому́ уподо́билася еси́, душе́, успева́ющи в го́рших всегда́, и прилага́ющи безу́мно Твои́м я́звам стру́пы мно́жайшыя, я́ко всетеле́сней бы́ти я́зве: не помышля́ющи, я́ко судия́ приближа́ется, ему́же предста́неши восприя́ти по дея́нием, вины́ и томле́ния? но обра́щшися припади́ к Де́ве зову́щи: Влады́чице Влады́чице, не пре́зри мя́ прогне́вавшаго Бо́га благоми́лостиваго, из Тебе́ на спасе́ние челове́ков ро́ждшагося, и распе́ншагося пло́тию.
Сла́ва, и ны́не, КрестоБогоро́дичен: Подо́бен: Ра́дуйся:
Избавле́ние на́с ра́ди, и це́ну вели́кую, пречи́стую кро́вь Твою́ изво́лил еси́ да́ти, безгре́шне Христе́ мо́й, все́м хотя́й спасе́ние получи́ти. Те́мже Тя́ зря́щи пригвожде́на Ма́ти Твоя́, рыда́ющи власы́ терза́ше Своя́, глаго́лющи: Ча́до, А́гнче Всенепоро́чный, ми́р хотя́ изба́вити честно́ю Твое́ю Кро́вию, от о́чию Мое́ю ка́ко заше́л еси́, Спа́се, незаходи́мое Со́лнце, все́м подая́й просвеще́ние, и ми́р, и ве́лию ми́лость.
Та́же, Све́те ти́хий: Проки́мен дню́: И Сподо́би, Го́споди, в ве́чер се́й:
На стихо́вне стихи́ры, гла́с 5:
Го́споди, при Моисе́и иногда́ проро́це, то́чию о́браз Креста́ Твоего́ явля́ем, побежда́ше враги́ Твоя́. Ны́не же са́мый Кре́ст Тво́й иму́ще, по́мощи про́сим: укрепи́ Це́рковь Твою́, мно́гия ра́ди ми́лости, Человеколю́бче.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ Госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Кре́ст Тво́й, Христе́, а́ще и Дре́во ви́димо е́сть существо́м, но Боже́ственною оде́яно е́сть си́лою: и чу́вственно ми́рови явля́яся, мы́сленно на́ше чудотвори́т спасе́ние. Ему́же покланя́ющеся, сла́вим Тя́, Спа́се, поми́луй на́с.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: О земны́х все́х неради́вше, и на му́ки му́жески дерзну́вше, блаже́нных наде́жд не погреши́сте: но небе́сному Ца́рствию насле́дницы бы́сте, прехва́льнии му́ченицы, иму́ще дерзнове́ние к человеколюби́вому Бо́гу, ми́ру умире́ние испроси́те, и душа́м на́шым ве́лию ми́лость.
Сла́ва, и ны́не, КрестоБогоро́дичен: Зря́щи дре́вле А́гнца и Сы́на Своего́ Де́ва Ма́ти и Всеблаже́нная Отрокови́ца, на Кресте́ возвы́шена, вопия́ше слезя́щи: увы́ Мне́, Сы́не Мо́й, ка́ко умира́еши, Бо́г естество́м сы́й Безсме́ртен?
Та́же, Ны́не отпуща́еши раба́ Твоего́, Влады́ко: Трисвято́е. По О́тче на́ш: тропа́рь свято́му. Та́же ектениа́, и отпу́ст.
В четверто́к на повече́рии 
кано́н пресвяте́й Богоро́дице, гла́с 5.
 ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни, мы́шцею высо́кою Христо́с истрясе́, Изра́иля же спасе́, побе́дную пе́снь пою́ща.
Други́й ра́й зна́ем Тя́ мы́сленный без сравне́ния, Де́во Богоневе́сто, одолева́ющий и́же во Еде́ме раю́, Богома́ти: Ты́ бо нетле́ние челове́ком прозябла́ еси́.
Дре́во жи́зни объя́ти в раи́ Ада́м возбране́н бы́сть, от дре́ва причасти́вся разу́мнаго: безсме́ртие же подаде́, пло́ть от Тебе́, Де́во, Прие́мый.
Сла́ва: Пе́рвее от земли́ со́здан бы́сть Ада́м, Пречи́стыма рука́ма Вседержи́теля: от Тебе́ же, Богоро́дице Де́во, роди́ся без се́мене но́вый Ада́м, Зижди́тель челове́чества.
И ны́не: Бе́здна после́дняя обы́де мя́ безме́рных прегреше́ний, и во глубину́ низво́дит мя́ лю́таго отча́яния: ро́ждшая бе́здну милосе́рдия, ускори́, и спаси́ мя.
 ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей Твои́х, Це́рковь Твою́ утверди́, Еди́не Бла́же и Человеколю́бче.
И́же живо́тным садо́м зе́млю сотвори́вый роди́тельницу, не су́щым на не́й пе́рвее, от Неискусому́жныя Жены́ а́бие я́ко от земли́, безсе́менный воплоща́емь прише́л еси́ Сло́ве Бо́жий неизме́нный.
Ты́ еси́ земноро́дных наде́жда и по́мощь, и ра́дость, и покро́в, и прибе́жище, Влады́чице Ма́ти Живота́. Те́мже мо́лим: Твою́ по́мощь низпосли́ все́м пою́щым Тя́.
Сла́ва: Неду́гующий напа́стьми лю́тыми одержи́ми, Вседе́телю Ще́дре, И́же вся́ческих Бо́же, Трисвяту́ю Твою́ Ски́нию приво́дим Ти́ вси́ в моли́тву, и вопие́м Ти́: разреши́ обдержа́ния ра́б Твои́х.
И ны́не: Смуща́ет мя́ лю́те грехо́вная волна́, во глубину́ прегреше́ний низвлеча́, Пречи́стая, и бу́ря сопроти́вных помышле́ний обурева́ет ду́шу мою́: Окорми́теля ро́ждшая, ускори́ изъя́ти раба́ Твоего́.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Е́ва повину́вшися зми́ю, роди́ печа́ль жена́м: Ты́ же, Де́во, ве́ровавши Бо́жиим веща́нием, всему́ ми́ру ра́дость процвела́ еси́.
Пе́рвее от ре́бр Ада́мовых рожде́на Е́ва: ны́не же Бо́г от Ма́тере Богоневе́сты, Его́же воплоще́нна Де́ва без отца́ родила́ е́сть.
Сла́ва: Е́ва ра́дуется, дре́вняго бо прама́терня осужде́ния свобожде́ну Отрокови́ца показа́, Я́же Судию́ заче́ншая нетле́нно, и ро́ждшая Милосе́рдаго.
И ны́не: Житие́ мое́ прегреше́ний испо́лнися, по́мысл же стра́стен, и душа́ моя́ осужде́на: те́мже Твои́м благоутро́бием поми́луй, и спаси́ мя, Влады́чице.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Сто́лп и о́блак све́та Тя́ обре́тше, Де́во Ма́ти, Светода́вца, и́же по пусты́ни ле́стней ходя́щии от лю́т избега́ем.
Ра́дуйся, ро́ждшая Бо́га пло́тию, пре́жде ве́к рожде́ннаго от Отца́ безпло́тне, яви́тися же а́бие на́м изво́лившаго.
Сла́ва: Со́лнце победи́ся Твое́ю све́тлостию, Мари́е: Ты́ бо свети́лы не́бо Украси́вшаго рука́ма объя́ла еси́, и от Твое́ю сосцу́ пита́ла еси́.
И ны́не: Да не осу́диши мене́ во о́гнь негаси́мый, Христе́ Спа́се мо́й, мольба́ми Чи́стыя, ро́ждшия Тя́.
 ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя я́ко Благоутро́бен.
И́же в ки́те спа́сшаго проро́ка дре́вле Ио́ну, невре́дно носи́ла еси́ во утро́бе Твое́ю чу́днаго Бо́га Чи́стая Присноде́во.
Держа́щаго Го́спода моря́, Пречи́стая Де́во Бо́га небу́рно, я́коже си́лы нося́щи, сла́ное возмуще́ния льсти́ успи́ла еси́.
Сла́ва: Вся́ческих тишину́ ро́ждши Пречи́стая Христа́, Я́же к Нему́ благоукроти́ моли́твами Твои́ми, ю́же на мя́ страсте́й непостоя́нную бу́рю.
И ны́не: В де́нь печа́ли, егда́ хощу́ теле́сных соу́з разреши́тися, предста́ни ми́, и обдержа́ния бесо́вскаго исхити́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 5:
На Кресте́ зря́щи Тя́, Христе́, Ма́ти Твоя́ во́лею посреде́ разбо́йнику ви́сяща, растерза́ющися ма́терски утро́бою, глаго́лаше: безгре́шне Сы́не, ка́ко непра́ведно на Кресте́ я́коже злоде́й распя́тся, И́же челове́ческий оживи́ти хотя́ ро́д, я́ко Преблаги́й?
 ПЕ́СНЬ 7
Ирмо́с: Превозноси́мый отце́в Го́споди, пла́мень угаси́, о́троки ороси́ согла́сно пою́щыя: Бо́же, благослове́н еси́.
И́же к пра́отцу Авраа́му прише́ствие Бо́г соверши́, Сы́н Тво́й бы́в: и се́мя его́ во язы́ки благослови́, Благослове́нная.
Ты́ Ле́ствица еси́ Иа́ковля нескве́рная: Ма́терь бо Еди́ну Тя́ Бо́г написа́, Ея́же ра́ди Бо́г совокупи́ о́наго исча́дия.
Сла́ва: Превозноси́мый со Отце́м и Ду́хом Сы́н, избра́в Тебе́, Чи́стая, зело́ возлюби́ в жили́ще Себе́ воплоща́емь.
И ны́не: Бо́га, Его́же родила́ еси́, всегда́ моли́, отча́яннаго мя́ спасти́, и улучи́ти просты́ню, ве́рою вопию́щему: Бо́же, благослове́н еси́.
 ПЕ́СНЬ 8
Ирмо́с: Тебе́ Вседе́телю, в пещи́ о́троцы, всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Испыта́ния Твое́ убега́ет Рождество́, Де́во, ве́рою же явля́ется вопию́щым: вся́ дела́ Госпо́дня Го́спода по́йте, и превозноси́те Его́ во ве́ки.
Вся́ко деви́ческия не отпа́дши сла́вы, ма́терскою обогати́лася еси́ че́стию, Безневе́стная: ве́сть И́же сия́ я́ве чудоде́йствовавый, Его́же превозно́сим во ве́ки.
Сла́ва: Ви́ждь, Блага́я Пречи́стая, смире́нныя моея́ души́ озлобле́ние, и боле́знь премени́ вско́ре: да Тя́ сла́влю во ве́ки.
И ны́не: Приими́ ми́лостивно Твою́ Ма́терь, Сло́ве, моля́щуюся спасти́ Твоя́ лю́ди, Бла́же, я́же стяжа́л еси́ честно́ю Твое́ю кро́вию: да тебе́ благослови́м во вся́ ве́ки.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила: Бо́га же и Челове́ка, Восто́к и́мя Ему́: Его́же велича́юще, Де́ву ублажа́ем.
Богоро́дице Влады́чице, умоли́ покланя́емую Тро́ицу, от Нея́же безстра́стно Еди́наго пло́тию на́м родила́ еси́, умири́ти су́щыя на земли́, и разреше́нию прегреше́ний пою́щым Тя́ дарова́тися.
А́ще и Еди́н разуме́ется Лице́м Емману́ил, но Естество́м сугу́б: се́ бо две́ возвеща́я во́ли, я́же в Не́м и де́йства, Его́же Роди́тельницу Богоро́дицу испове́дуем.
Сла́ва: Себе́ рыда́ю помышля́я мои́х грехо́в мно́жество, и страсте́й возше́ствия, души́ моея́ уны́ния, и ума́ моего́ изступле́ния, отча́яннаго мя́ спасе́ния сподо́би.
И ны́не: Врази́ мои́ наше́дше, Го́споди, я́коже разбо́йницы, вы́шнюю све́тлую и светови́дную оде́жду совле́кше, и ра́ны ми́ наложи́ша мно́ги: Ты́ предста́вши е́ле жи́ва возста́ви.
Та́же, Досто́йно е́сть: И покло́н. Та́же, Трисвято́е. По О́тче на́ш: тропари́, и про́чее обы́чно, и отпу́ст.
Пятница 
В пято́к у́тра 
По 1-м стихосло́вии седа́льны кре́стны, гла́с 5:
Ме́сто Ло́бное ра́й бы́сть: то́чию бо водрузи́ся дре́во кре́стное, а́бие израсти́ гро́зд живо́тный, Тебе́, Спа́се, в на́ше весе́лие, сла́ва Тебе́.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
Распе́ншагося Спа́са и Изба́вителя на́шего во́лею я́ко ве́сть, и я́коже благоизво́ли, воспои́м ве́рнии, и просла́вим: я́ко пригвозди́ на Кресте́ грехи́ челове́ков, избавля́я от ле́сти ро́д челове́ческий, и Ца́рствия сподо́бил е́сть.
Сла́ва, и ны́не, КрестоБогоро́дичен: На кресте́ Тя, Христе́, зря́щи Ма́ти Твоя́, во́лею посреде́ разбо́йнику ви́сяща, растерза́ющися ма́терски утро́бою, глаго́лаше: безгре́шный Сы́не, ка́ко без пра́вды на Кресте́ я́ко злоде́й пригвозди́лся еси́, ро́д челове́ческий оживи́ти хотя́ я́ко преблаги́й?
По 2-м стихосло́вии седа́льны кре́стны, гла́с 5:
Распя́тие претерпе́в Твое́ю во́лею, и от тли́ челове́ки свободи́л еси́, Спа́се! воспева́ем ве́рнии, и покланя́емся Ти́, я́ко просвети́л еси́ на́с си́лою кре́стною, и вси́ прославля́ем Тя́, Человеколю́бче ще́дрый, я́ко Жизнода́вца и Го́спода.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Во́лею, Ще́дре, Кре́ст претерпе́л еси́, и дре́внюю кля́тву я́же ра́ди сне́ди, я́ко всеси́льный Бо́г Ты́ потреби́л еси́. Те́мже Боже́ственныя и честны́я стра́сти Твоя́, Влады́ко Христе́, пое́м и покланя́емся славосло́вяще непреста́нно, е́же па́че сло́ва смотре́ние Твое́.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Сия́ет дне́сь па́мять страстоте́рпец и́мать бо и от небе́с зарю́: ли́к а́нгельский торжеству́ет, и челове́ческий ро́д спра́зднует. Те́мже мо́лятся Го́сподеви, поми́ловатися душа́м на́шым.
Сла́ва, и ны́не, КрестоБогоро́дичен: Кресто́м Сы́на Твоего́, Богоблагода́тная, и́дольская пре́лесть вся́ упраздни́ся, и де́монская кре́пость попра́ся. Сего́ ра́ди ве́рнии по до́лгу Тя́ при́сно пое́м, и благослови́м, и Богоро́дицу вои́стинну испове́дающе Тя́ велича́ем.
По 3-м стихосло́вии седа́льны, гла́с 5:
Подо́бен: Собезнача́льное сло́во:
На Кресте́ Тя пригвожде́на, и усну́вша, а́нгельстии чи́нове ви́девше, ужасо́шася, Иису́се все́х Царю́: и побежде́ни быва́ху а́бие бесо́вствии полцы́, и сокруши́шася вереи́ а́довы: и сме́ртное мучи́тельство низложи́ся, и су́щии во гробе́х ме́ртвии воскресо́ша.
От Дре́ва го́ресть Ада́м объя́т, к тле́нию попо́лзся за́вистию змии́ною: Тебе́ же пригвожде́ну бы́вшу, Иису́се, живота́ наслади́ся, и Дре́ва ра́ди кре́стнаго па́ки вселя́емь быва́ет на Небесе́х. И упраздни́ся зми́й, и тля́ поже́рта бы́сть: и вси́ сла́ву Ти́ прино́сим.
Сла́ва, и ны́не: КрестоБогоро́дичен: Вознесе́на на Дре́во я́ко ви́де, ро́ждшая Тя́, Спа́се, боле́зней кроме́, рыда́ше с пла́чем, и взыва́ше: увы́ мне́, Сладча́йший Сы́не, уязвля́юся душе́ю, на Кресте́ зря́щи Тя́ пригвожде́на посреде́ двою́ злоде́ю, судо́м злоде́йственным.
Кано́н честно́му и животворя́щему Кресту́, творе́ние ки́р Ио́сифа, [его́же краегране́сие: Страсте́й мя́ спаса́еши стра́стию Твое́ю, Христе́ мо́й.] Гла́с 5:
ПЕ́СНЬ 1
Ирмо́с: Спаси́телю Бо́гу, в мо́ри лю́ди немо́крыми нога́ми наста́вльшему, и фарао́на со всево́инством пото́пльшему, Тому́ Еди́ному пои́м, я́ко просла́вися.
Страстоуби́йственную, Христе́, хоте́нием Твои́м претерпе́л еси́ стра́сть, и уби́л еси́ в раи́ дре́вле на́с уби́вшаго: те́мже Твою́ сла́вим благосты́ню.
Воздви́глся еси́ на Кре́ст, и низпаде́ся вра́г: и па́дшии воздвиго́хомся, и ра́йстии жи́тели, Христе́, бы́хом, держа́ву сла́вяще Ца́рствия Твоего́.
Му́ченичен: Щито́м кре́стным вооружи́вшеся до́бре, к боре́нию вся́кому бесо́вскому ополчи́стеся прему́дрии великому́ченицы: и того́ победи́вше, сла́ву получи́сте.
Му́ченичен: Я́ко а́гнцы честни́и, на́с ра́ди страда́льцы А́гнцу пожре́ному принесо́стеся, нечи́стыя же́ртвы я́ве уста́вльше: те́мже ублажа́ем ва́с, всехва́льнии.
Богоро́дичен: Но́во отроча́ на́м ве́тхаго де́ньми, Чи́стая Де́во родила́ еси́, обетша́вшее естество́ челове́ческое обновля́юща, Всенепоро́чная, Боже́ственною стра́стию свое́ю.
Други́й кано́н Пресвяте́й Богоро́дице, ирмо́с то́йже.
Благоутро́бия исто́чник, и предста́тельницу те́плую ве́м Тя́, Всенепоро́чная, Де́во Ма́ти Мари́е, и взыва́ю Ти́: поми́луй и уще́дри смире́нную мою́ ду́шу.
В не́дрех Твои́х Сы́н Бо́жий, Чи́стая, всели́вся, и восприя́т челове́ческое существо́ я́ко преблаги́й, все́х изба́ви от тли́ зми́евы.
Просвеще́ние ми́ бу́ди, и спасе́нию наде́жда, Богороди́тельнице Всенепоро́чная, прегреше́ний разреша́ющи плени́цы, и избавля́ющи мя́ бу́дущия му́ки и осужде́ния.
Помышле́ний лука́вых смире́нную мою́ ду́шу свободи́, Богороди́тельнице: и жили́ще Бо́жие ту́ соде́лай, да по до́лгу Тя́ сла́влю всегда́.
 ПЕ́СНЬ 3
Ирмо́с: Си́лою Креста́ Твоего́, Христе́, утверди́ мое́ помышле́ние, во е́же пе́ти и сла́вити спаси́тельное Твое́ вознесе́ние.
Увяда́еши плода́ тлю́, на Дре́во Спа́се воздвиза́емь, и нетле́ния исто́чники на́м от ре́бр источа́еши, Влады́ко.
Закла́ся на кресте́ я́коже а́гнец, пра́ги назна́менуя ду́ш на́ших Боже́ственною Твое́ю кро́вию, Влады́ко: те́мже Тя́ со стра́хом сла́вим.
Му́ченичен: Вя́жеми Христо́вы страда́льцы, и многообра́зне ураня́еми, и звере́м помета́еми, непрело́жни пребы́сте.
Му́ченичен: Я́коже гро́здие виногра́да живо́тнаго, муче́ния вино́ источи́ша, ве́рных сердца́ веселя́щее, Бо́га на́шего му́ченицы.
Богоро́дичен: Жи́зни на́м хода́тай, Чи́стая, умира́я на Дре́ве яви́ся Тво́й Сы́н же и Госпо́дь, прославля́яй пою́щыя Тя́.
 И́н Ирмо́с то́йже.
В ро́в поги́бельный лю́тых согреше́ний впа́дша мя́, Богороди́тельнице, изведи́ благоутро́бною Твое́ю бла́гостию.
К ве́черу жития́ прише́д, и недоуме́нием одержи́мь е́смь, вопию́ Ти, Всепе́тая: Ты́ Помо́щница ми́ яви́ся.
Свята́я Богоро́дице Чи́стая, пода́ждь разреше́ние прегреше́ний мои́х: и спасе́ние ми́ испроси́, и ра́дование ве́чное.
Ка́плю ми́ сле́з, Чи́стая, пода́ждь, я́ко да от се́рдца моего́ отжену́ недоуме́ние, и и́скренно воспою́ Тя.
 ПЕ́СНЬ 4
Ирмо́с: Услы́шах слу́х си́лы Креста́, я́ко ра́й отве́рзеся и́м, и возопи́х: сла́ва си́ле Твое́й, Го́споди.
Егда́ заше́л еси́ на Кресте́ пра́вды Со́лнце Христе́, све́т невече́рний возсия́л еси́ на́м, пою́щым Твое́, Сло́ве, стра́шное смотре́ние.
Стоя́щу Ти́ судие́, иногда́ пред суди́щем, Христе́, осуди́л еси́ непра́веднаго врага́: и распя́лся еси́ посреде́ непра́ведных, на́с оправда́я.
Му́ченичен: Венча́еми победи́тельно, Госпо́дни страда́льцы, неви́димаго посрами́ша врага́, и взыва́ху: сла́ва си́ле Твое́й, Го́споди.
Му́ченичен: Неувяда́емыя цве́ты мы́сленнаго рая́ многоце́нныя сосу́ды, Христо́вы страстоте́рпцы, ве́рою сше́дшеся да почти́м.
Богоро́дичен: Егда́ узре́ла на Кресте́ Христа́, Его́же родила́ еси́, Чи́стая, диви́лася еси́ неизрече́нному Его́ долготерпе́нию: те́мже Тя́ с ни́м прославля́ем.
И́н Ирмо́с то́йже.
О соде́яниих мои́х лука́вых, и прегреше́ниих мно́гих, кто́ возмо́жет умоли́ти судию́, а́ще не Ты́, Чи́стая, еди́на согреша́ющих Засту́пнице?
Мно́гими мя́ па́дша прегреше́нии, и грехи́ поработи́вша мою́ ду́шу, воздви́гни си́лою твое́ю, Пречи́стая, и разреши́ мя моли́твою от рабо́ты.
Я́ко ро́ждшая Творца́ и Царя́ вся́ческих, Богоро́дице Всенепоро́чная Чи́стая, Ты́ мя изба́ви вся́каго скве́рнаго согреше́ния.
Себе́ сама́го пла́чу, егда́ в помышле́ние прииду́ мно́гих мои́х прегреше́ний, и огня́ негаси́маго: молю́ся, да́ждь ми́ вре́мя покая́ния, Пречистая.
Пе́снь 5
Ирмо́с: У́тренююще вопие́м Ти́, Го́споди, спаси́ ны: Ты́ бо еси́ Бо́г на́ш, ра́зве во Тебе́ ино́го не зна́ем.
Ка́мение Тя́ на ка́мени ощути́вше, Христе́, воздви́жена, распадо́шася, и земли́ потрясо́шася основа́ния.
Отложи́ све́тлость со́лнце, воздви́жену Тебе́ на Дре́во, Со́лнце пра́ведное Долготерпели́ве.
Му́ченичен: Чуде́с блиста́ете святи́и све́тлостию, тьму́ отгоня́юще боле́зней ду́хом.
Му́ченичен: Разсека́ема бе́ша телеса́ ва́ша мечи́, ду́х же Боже́ственныя любве́ не отсека́емь име́сте му́ченицы.
Богоро́дичен: Ви́девши на Кре́ст воздви́жена Спа́са, рыда́ющи восклица́ше, Де́во Ма́ти Всенепоро́чная.
И́н Ирмо́с то́йже.
Всетеле́сную ми́ я́зву прие́мшу греха́, бы́лием уврачу́й милосе́рдия Твоего́, Влады́чице.
Тече́ние тле́нию дре́вле уста́вила еси́ Боже́ственным Рождество́м: и ны́не прегреше́ний мои́х уста́ви тече́ние, Пренепоро́чная.
Поми́луй и уще́дри, Влады́чице, ду́шу мою́, и изба́ви осужде́ния, и ве́чныя му́ки.
При́зри и услы́ши, Влады́чице, гла́с мо́й: и молю́ся, изба́ви мя́ ве́чнаго муче́ния.
ПЕ́СНЬ 6
Ирмо́с: Обы́де мя́ бе́здна, гро́б мне́ ки́т бы́сть, а́з же возопи́х к Тебе́ Человеколю́бцу, и Спасе́ мя десни́ца Твоя́, Го́споди.
Кре́ст на земли́ водружа́шеся, и паде́ние бесо́м быва́ше: и ве́ра утвержде́ния нача́ло приима́ше, и зло́ба от среды́ отгони́ма быва́ше.
Со́лнце угасе́, пло́ть Твою́ я́коже свещу́ возже́гшу Ти́ на Дре́ве, Го́споди: дра́хма же обрета́шеся погребе́ная мра́чными страстьми́.
Му́ченичен: Воздви́жену Ти́, Человеколю́бче, на Дре́во, ли́к му́ченик после́дующ стопа́м Твои́м име́л еси́, стра́сти Твое́й подо́бящься, безстра́стию хода́таице.
Му́ченичен: Пото́ки изсуши́ли есте́ преле́стныя кро́вным тече́нием, и о́гнь угаси́сте чу́ждий бесо́в Боже́ственною росо́ю, венцено́сцы му́ченицы.
Богоро́дичен: Ору́жие про́йде се́рдце Твое́, Де́во Всенепоро́чная, егда́ распина́ема Зижди́теля ви́дела еси́, и копие́м Боже́ственная ре́бра ископава́ема.
И́н Ирмо́с то́йже.
Обы́де мя́ бе́здна прегреше́ний, и глубина́ содержи́т мя́ грехо́вная, и ко отча́янию прино́сит поги́бельному: свята́я Влады́чице, Ты́ мя ны́не спаси́.
Воздви́гни мя́ лежа́ща на одре́ согреше́ний, Пресвята́я Влады́чице: и да́ждь ми́ осия́ние спаси́тельное покая́нием.
Очи́сти, Человеколю́бче, моли́твами чи́сто ро́ждшия Тя́: и изба́ви ми́р Тво́й от вся́кия ско́рби, и ве́чныя сла́вы сподо́би.
При́сно обещава́юся де́л злы́х отступи́ти, но всегда́ лгу́, и оскорбля́ю Влады́ку моего́: Пречи́стая Влады́чице, Ты́ ми да́ждь исправле́ние.
ПЕ́СНЬ 7
Ирмо́с: В пещи́ о́гненней песносло́вцы спасы́й о́троки, благослове́н Бо́г Оте́ц на́ших.
Да изба́вимся мы́ сла́стнаго греха́, же́лчи вкуси́л еси́, Христе́, сла́досте жи́зненная.
Тебе́ на Дре́ве, Христе́, уя́звену, исцеле́ша я́звы Ада́мовы многоле́тныя.
Му́ченичен: Свои́ми во́льными устремле́ньми отлучи́шася ко страда́нию, страстоте́рпцы, и победи́телие яви́шася.
Му́ченичен: Поче́тше Бо́га боле́зненным безче́стием, и вы́шнюю по́честь получи́сте страда́льцы.
Богоро́дичен: По рождестве́ Чи́стая, я́коже и пре́жде рождества́ пребыва́еши: Бо́г бо бе́ рожде́йся, да обожи́т челове́ки.
И́н Ирмо́с то́йже.
Богороди́тельнице Чи́стая, не пре́зри мене́, ве́рою под кро́в Тво́й при́сно прибега́ющаго.
Страсте́й мои́х па́жить изсуша́ющи, пода́ждь точи́ти сле́з ка́пли, Богороди́тельнице.
Связу́ема мя́ вери́гами грехо́вными, Твои́ми моли́твами разреши́, Пренепоро́чная, всепе́таго Бо́га ро́ждшая.
К Тебе́ прибега́ю ве́рно, и Тебе́, Чи́стая, призыва́ю: изба́ви мя́, Де́во, огня́ ве́чнаго.
 Пе́снь 8
Ирмо́с: Из отца́ пре́жде ве́к рожде́ннаго Сы́на и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие превозноси́те во вся́ ве́ки.
И́же кля́тву Дре́ва дре́вом исцели́вый, и благослове́ние источи́вый челове́ком, Преблаги́й: Тебе́, Спа́се, пое́м, и Тебе́ славосло́вим во ве́ки.
Превозвыша́емаго зми́я Кресто́м Твои́м смири́л еси́, и лю́те па́дшагося смиря́емь возне́сл еси́: Тебе́, Спа́се, пое́м, и превозно́сим во вся́ ве́ки.
Му́ченичен: Потреби́тели пре́лести, и побо́рники Боже́ственныя ве́ры, церко́вныя столпы́, и тве́рдыя вои́стинну адама́нты, Христо́вы ору́жники, ве́рою страстоно́сцы да почти́м в пе́снех.
Му́ченичен: Сла́внии страстоте́рпцы, я́коже со́лнце возсия́ша, боле́зней о́блаки разгна́вше благода́тию, и нече́стия мра́к разори́ша ве́рою Тро́ическою.
Богоро́дичен: Невестоводи́тель Тебе́ Де́во, Гаврии́л по́слан бы́сть: ра́дуйся, вопия́ше Ти́ глаго́ля: светле́йшая пала́то все́х Царя́ Христа́, в ню́же всели́вся, обожи́ вся́ челове́ки.
 И́н Ирмо́с то́йже.
В недоуме́нии сы́й, и се́рдцем, и мы́слию, преще́ния гее́нскаго не боя́ся, согреша́ю при́сно: но Ты́, Де́во, недоуме́ние мое́ разреши́, и огня́ изба́ви мя́.
Сластьми́ пло́ти моея́ ча́сто привлачи́мь е́смь, и я́ко плене́н продае́мь е́смь, Бо́га прогневля́ю при́сно: Богоро́дице, еди́на наде́жда ненаде́жных, сама́ поми́луй мя́.
Я́ко непосты́дна е́сть моли́тва Твоя́, Всенепоро́чная, ели́ка бо хо́щеши подае́ши, моля́щи Твоего́ Сы́на и Бо́га. Те́мже молю́ся Ти́, поми́луй и спаси́ смире́нную ду́шу мою́.
Теле́сными боле́зньми, и страстны́ми воздвиже́ньми, и душе́вными ра́нами лю́те истязу́емь е́смь: Ро́ждшая Еди́наго Благода́теля, Твои́ми мольба́ми здра́ва сотвори́ мя.
Та́же пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Тя́ па́че ума́ и словесе́ ма́терь Бо́жию, в ле́то безле́тнаго неизрече́нно ро́ждшую, ве́рнии единому́дренно велича́ем.
Кре́пость вра́жия и держа́ва отя́та бы́сть, держа́вный еди́не Го́споди, на Кре́ст вознесе́ну Ти́, и пе́рсты на не́м окровави́вшу.
Ископа́ша, Христе́ мо́й, ру́це и но́зе Твои́, и ко́сти Твоя́ изочто́ша распе́ншии беззако́нницы, и же́лчи со О́цтом Тебе́ напои́ша.
Му́ченичен: Усты́ све́тлыми Бо́га пропове́дасте бы́вшаго челове́ка, пред мучи́тели страстоте́рпцы, и сла́ву насле́довасте.
Му́ченичен: Боле́знь прия́ша уязви́вшии врази́ ра́нами, и разли́чными му́ками бию́ще ва́с, всечестни́и вра́чеве боле́зней, Боже́ственнии му́ченицы.
Богоро́дичен: Све́т на́м, Чи́стая, из Тебе́ возсия́ Иису́с, и просвети́ тва́рь всю́ распя́тием, и бесо́вскую тьму́ прогна́л е́сть.
И́н Ирмо́с то́йже.
Сле́зы ми́ пода́ждь покая́ния, Пречи́стая: да пла́чуся де́л мои́х лю́тых и непра́ведных, пре́жде приспе́яния конца́ жития́ моего́.
Вску́ю, душе́, оскорбля́еши Влады́ку Твоего́, непра́ведная де́ющи, и не возни́чеши? Пре́жде конца́ у́бо потща́вшися пока́йся.
Изба́ви мя́ от злы́х прегреше́ний и скорбе́й: пода́ждь ми́ ми́лость, Де́во Всечи́стая, и живота́ нетле́ннаго Боже́ственное прича́стие.
Тебе́, Бо́га неизрече́нно ро́ждшую предста́тельницу стяжа́хом, и сте́ну необори́мую, и душа́м спасе́ние, и чуде́с исто́чник.
Та́же, Досто́йно е́сть: и покло́н. Та́же ектениа́ ма́лая, и свети́лен: посе́м псалмы́ обы́чныя.
На стихо́вне стихи́ры кре́стны, гла́с 5:
То́чию водрузи́ся Дре́во, Христе́, Креста́ Твоего́, пре́лесть прогна́на бы́сть, и благода́ть процвете́: уже́ бо ктому́ не́сть осужде́ния мучи́тельство, но побе́да яви́ся на́м спасе́ния: Кре́ст бо на́м е́сть похвала́, Кре́ст на́м утвержде́ние, Кре́ст на́м ра́дование.
Сти́х: Испо́лнихомся зау́тра ми́лости Твоея́, и возра́довахомся и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Веде́н бы́л еси́ на́с ра́ди на же́ртву, Христе́, я́ко овча́, и я́ко А́гнец незло́бив Емману́ил на заколе́ние во́льное, со беззако́нники вмене́н бы́л еси́. Прииди́те, воспо́йте оте́чествия язы́к, и поклони́теся на Кресте́ пове́шенному, животу́ безконе́чному.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Благослове́но во́инство Небе́снаго Царя́: а́ще бо и земноро́дни бе́ша страстоте́рпцы, но а́нгельское достоя́ние потща́шася дости́гнути, о телесе́х небре́гше, и страсте́й ра́ди безпло́тных сподо́бишася че́сти, моли́твами и́х, Го́споди, спаси́ ду́шы на́шя.
Сла́ва, и ны́не, КрестоБогоро́дичен: Ста́вши у Креста́, Иису́се, Тебе́ ро́ждшая пла́чущися рыда́ше, вопию́щи: не терплю́ сия́, пригвожде́на зря́щи Тя́ на Дре́ве, Его́же породи́х Аз, и избего́х боле́зни я́ко Безму́жна, и ка́ко ны́не боле́знию содержи́ма е́смь, и уязвля́юся се́рдцем? Ны́не бо испо́лнися глаго́л, и́же рече́ Симео́н: се́рдце Твое́ непоро́чная, ору́жие про́йдет. Но ны́не, о Сы́не мо́й, воскресни́, и спаси́ пою́щыя Тя́!
Та́же, Бла́го е́сть испове́датися Го́сподеви: Посе́м, Трисвято́е. По О́тче на́ш: тропа́рь, ектениа́. Та́же ча́с пе́рвый, и псалмы́ обы́чны, и про́чая по ря́ду, и отпу́ст.
В пято́к блаже́нны, гла́с 5: 
Разбо́йник на кресте́ Бо́га Тя́ бы́ти ве́ровав, Христе́, испове́да Тя́, Чи́сте, от се́рдца: помяни́ мя, Го́споди, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Умертви́вся на Кресте́, сне́ди ра́ди уме́ршаго Ада́ма: его́же оживи́л еси́ Жизнода́вче ще́дрый, и жи́теля па́ки бла́же рая́ показа́л еси́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Пригвозди́лся еси́ на Кресте́ Христе́, лоза́ и́стинная, и источи́л еси́ питие́ спасе́ния, напая́я все́х ве́рных сердца́ благода́тию.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Бие́ми му́дрии, и на удеса́ разсека́еми вообрази́сте заколе́ние Влады́чнее: сего́ ра́ди му́ченицы Христо́вы при́сно ублажа́еми есте́.
Сла́ва, Тро́ичен: Покланя́емся Ти́ ве́рно, в трие́х ли́цах еди́ному Бо́гу, неразде́льну, и пребоже́ственному естеству́, вопию́ще Ти́: сла́ва Тебе́, Тро́ице, еди́нице Бо́же на́ш.
И ны́не, Богоро́дичен: Пла́чем бия́ше Себе́, Влады́чице, ви́дящи на Дре́ве Кре́стнем Живота́ на́шего, во́лею уме́рша: те́мже вси́ Боже́ственными гла́сы Тя́ при́сно ублажа́ем.
В пято́к ве́чера 
На Го́споди, воззва́х, стихи́ры святы́м му́чеником, и святи́телем и преподо́бным, гла́с 5: Подо́бен: Ра́дуйся:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Пла́мень нече́стия лю́таго страстоте́рпцы угаси́ша крове́й свои́х тече́ньми, благоче́стия све́тлость в ми́ре все́м возже́гше му́ченицы, бо́ги же лжеимени́тыя, и те́х злово́ния, и хра́мы до конца́ попали́ша: све́т возсия́ша су́щым на земли́ чисте́йший, и́мже и просвеща́еми, тьмы́ избега́ем безбо́жия, и пре́лести и́дольския уклоня́емся, Христу́ покланя́ющеся, подаю́щему ми́рови ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Словеса́ ерети́к злочести́вых, и ловле́ния удо́бь разруши́вше, ору́жницы Отца́ безнача́льнаго, Сы́на собезнача́льнаго, и Свята́го Ду́ха бы́сте, в трие́х ли́цех еди́нству Божества́, благочестному́дренне ве́рных науча́юще и утвержда́юще правосла́вную про́поведь. Те́мже и блажи́ми есте́, па́стырие всесвяще́ннии: я́ко на па́житех живоно́сных Христо́во ста́до упасо́сте, за него́же вся́ боле́зни и напа́сти многообра́зныя претерпе́сте.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Стра́сти плотски́я удо́бь до конца́ попра́, подви́гшееся преподо́бных сосло́вие, властели́на ума́ дея́нием доброде́телей прие́мше: и́мже бесо́вския вся́ ко́зни победи́ша до́блественне, и а́нгелом собесе́дницы яви́шася, я́ко безпло́тнии пожи́вше. И́мже и ны́не сра́дуются в вы́шних оби́телех, све́тло живу́ще, и Христу́ предстоя́т, от него́ прося́ще душа́м на́шым дарова́ти ве́лию ми́лость.
И́ны стихи́ры му́чеником, гла́с то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний Его́.
Щито́м ве́ры обо́лкшеся, и зна́мением кре́стным себе́ укре́пльше, к му́кам му́жески вда́шася, и диа́волю горды́ню и ле́сть упраздни́ша святи́и твои́, Го́споди, те́х моли́твами я́ко всеси́льный Бо́г, ми́ру ми́р низпосли́, и душа́м на́шым ве́лию ми́лость.
Сти́х: Хвали́те Го́спода вси́ язы́цы, похвали́те его́ вси́ лю́дие.
И па́ки глаго́ли: Щито́м ве́ры:
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
О земны́х все́х небре́гше, и на му́ки му́жески дерзну́вше, блаже́нных наде́жд не погреши́сте, но небе́сному Ца́рствию насле́дницы бы́сте, прехва́льнии му́ченицы: иму́ще дерзнове́ние к Человеколю́бцу Бо́гу, ми́ру ми́р проси́те, и душа́м на́шым ве́лию ми́лость.
Сла́ва, и ны́не, Богоро́дичен: В Чермне́м мо́ри, Неискусобра́чныя Неве́сты о́браз написа́ся иногда́. Та́мо Моисе́й, раздели́тель воды́ зде́ же Гаврии́л, служи́тель чудесе́. Тогда́ глубину́ ше́ствова немо́кренно Изра́иль: ны́не же Христа́ роди́ безсе́менно Де́ва. Мо́ре по проше́ствии Изра́илеве пребы́сть непрохо́дно: непоро́чная по рождестве́ Емману́илеве пребы́сть нетле́нна. Сы́й, и пре́жде сы́й, явле́йся я́ко челове́к, Бо́же, поми́луй на́с.
Та́же, Све́те ти́хий: Проки́мен дне́. Посе́м: Сподо́би, Го́споди, в ве́чер се́й:
На стихо́вне стихи́ры, гла́с 5:
Моли́те за ны́, святи́и му́ченицы, да изба́вимся от беззако́ний на́ших: ва́м бо дана́ бы́сть благода́ть моли́тися о на́с.
Несы́тною любо́вию души́, Христа́ не отверго́стеся, святи́и му́ченицы: лю́тыя и разли́чныя ра́ны страсте́й претерпе́сте, мучи́телей горды́ню низложи́сте: непрекло́нну и невреди́му ве́ру сохра́ньше, на небеса́ преста́вистеся. Те́мже и дерзнове́ние иму́ще к нему́, проси́те дарова́ти на́м ве́лию ми́лость.
Ме́ртвен: Помяну́х проро́к вопию́ща: а́з е́смь земля́ и пе́пел, и па́ки разсмотри́х во гробе́х, и ви́дех ко́сти обнаже́нныя, и ре́х у́бо: кто́ е́сть ца́рь, или́ во́ин, или́ бога́т, или́ ни́щ, или́ пра́ведник, или́ гре́шник? Но упоко́й, Го́споди, с пра́ведными рабы́ Твоя́, я́ко Человеколю́бец.
Сла́ва, и ны́не, Богоро́дичен: Обра́дованная, хода́тайствуй Твои́ми моли́твами, и испроси́ душа́м на́шым мно́жество щедро́т, и очище́ние мно́гих прегреше́ний мо́лимся.
Та́же, Ны́не отпуща́еши: Трисвято́е. По О́тче на́ш: И отпу́ст.
В пято́к на повече́рии 
кано́н моле́бный пресвяте́й Богоро́дице. Гла́с 5:
ПЕ́СНЬ 1
Ирмо́с: Коня́ и вса́дника в мо́ре Чермно́е, сокруша́яй бра́ни, мы́шцею высо́кою, Христо́с истрясе́: Изра́иля же спасе́, побе́дную пе́снь пою́ща.
Вси́ Тя челове́честии ро́ди хва́лят, я́ко дре́вле, Де́во, проро́чески прорекла́ еси́: и мене́ у́бо приими́ пою́ща Тя́, Влады́чице, и просвети́, и вразуми́.
Притупи́ла еси́ сме́рти жа́ло, и мирски́й гре́х, Де́во, и́стинную ро́ждши Жи́знь, ея́же ра́ди, Влады́чице, притупи́ страсте́й мои́х о́стрыя стре́лы вско́ре.
Сла́ва: Еди́на испещре́на деви́ческими ря́снами от ве́ка я́вльшися, смоко́вную ри́зу Ада́мову Ты́ расто́ргнула еси́: те́мже мя́ ны́не облецы́ целому́дрия оде́ждею моли́твами Твои́ми.
И ны́не: Бога́тство и Боже́ственную сла́ву стяжа́ша у́бо мно́ги дще́ри пре́жде я́ве, но без сравне́ния, Влады́чице, Ты́ все́х превозшла́ еси́. Те́мже мя́ ны́не обогати́ Небе́сными и Боже́ственными благода́тьми.
ПЕ́СНЬ 3
Ирмо́с: Водрузи́вый на ничесо́мже зе́млю повеле́нием Твои́м, и пове́сивый неодержи́мо тяготе́ющую, на недви́жимем, Христе́, ка́мени за́поведей Твои́х, Це́рковь Твою́, утверди́, Еди́не Бла́же и Человеколю́бче.
Глубина́ и высота́ в Тебе́ познава́шеся, Де́во Пречи́стая, Бо́жией Му́дрости непостижи́мей, от Твои́х ложе́сн ро́ждшейся: е́юже глубины́ се́рдце мое́ изба́ви мудрова́ний змии́ных.
И́же пре́жде перна́тыя, и га́ды, от воды́ соста́вил еси́ сло́вом, не су́щыя пре́жде: Ты́ а́бие, Христе́, от кро́ве Чи́стыя Де́вы, Боже́ственнаго Твоего́ воплоще́ния оде́жду стра́нну устро́ил еси́.
Сла́ва: Ты́ Еди́на очище́ние яви́лася еси́ естеству́, Пречи́стая, в Ню́же о́гнь Боже́ственный неопа́льно все́лься, сие́ очи́сти я́ве: Ты́ у́бо согреше́ний и страсте́й мои́х скве́рну очи́сти, и Твои́ми моли́твами просвети́ мя.
И ны́не: Ча́шу но́ваго виногра́да ро́ждия, напоя́ющую я́ве ве́рныя во оставле́ние согреше́ний, Тя́, Пречи́стая, ве́дый, молю́: испуще́нием Боже́ственныя воды́ напо́й се́рдце мое́.
ПЕ́СНЬ 4
Ирмо́с: Боже́ственное Твое́ разуме́в истоща́ние, прозорли́во Авваку́м, Христе́, со тре́петом вопия́ше Тебе́: во спасе́ние люде́й Твои́х, спасти́ пома́занныя Твоя́ прише́л еси́.
Неора́на Ты́ яви́лася еси́ бразда́, несе́янный Боже́ственный прозя́бшая Кла́с, И́мже а́лчуща мя́ накорми́ Боже́ственными дарова́ньми же и благода́тьми.
Боля́ща мя́ и́скренно сме́ртне, и душе́вных страсте́й огне́м содержи́ма, Влады́чице, моли́тв Твои́х водо́ю напои́вши, вско́ре возста́ви.
Сла́ва: Я́ко су́щий Бо́жий Гра́д одушевле́н, его́же ре́ки мы́сленныя веселя́т стремле́ния, моли́тв Твои́х столпо́м души́ моея́ хра́мину утверди́.
И ны́не: О́блак Тя́ ве́дый, одожди́вший Пра́вду и́стинную, молю́, Пречи́стая Влады́чице, от все́х оби́дящих мя́ изба́вити раба́ Твоего́ вско́ре.
ПЕ́СНЬ 5
Ирмо́с: Одея́йся све́том я́ко ри́зою, к Тебе́ у́тренюю, и Тебе́ зову́: ду́шу мою́ просвети́ омраче́нную, Христе́, я́ко Еди́н Благоутро́бен.
Возмуще́ние и во́лну греха́, и страсте́й мои́х, Де́во Влады́чице, до конца́ утиши́, безстра́стия ро́ждши Вино́внаго.
Поста́в сы́й свы́ше Христо́в яви́ся, благоле́пия оде́жды Боже́ственныя, доброде́телей оде́ждею, Чи́стая, обнаже́нную ду́шу мою́ облецы́.
Сла́ва: Очище́ние ми́ да́руй согреше́ний, Твои́ми мольба́ми, Чи́стая Де́во, Я́же очище́ние Боже́ственное ро́ждшая на́м Христа́ и Го́спода.
И ны́не: Стру́пы, я́звы и гное́ния грехо́вная, рукоде́йствия, моли́твами потреби́ ми, Де́во, и си́лу рабу́ Твоему́ пода́ждь.
ПЕ́СНЬ 6
Ирмо́с: Неи́стовствующееся бу́рею душетле́нною, Влады́ко Христе́, страсте́й мо́ре укроти́, и от тли́ возведи́ мя́, я́ко Благоутро́бен.
Я́же Све́т ро́ждшая свети́лам твори́тельный, ду́шу мою́ ны́не просвети́, и изба́ви от страсте́й омраче́ния, Всесве́тлая.
Ме́рры Услади́вшаго во́ды пре́жде, Богоро́дице, Твоего́ Сы́на моли́, изба́вити мя́ стра́сти лю́тыя, и го́рести вско́ре.
Сла́ва: Возмуща́ет пото́к страсте́й ду́шу мою́, Пречи́стая: но сего́ изсуши́ моли́твами Твои́ми, и по́мыслы лука́выя потреби́.
И ны́не: Христо́с избавля́я челове́ки прии́де от Сио́на, из чре́ва Твоего́, Влады́чице Пренепоро́чная: И́мже и мене́ от напа́стей изба́ви и скорбе́й.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 5:
Вску́ю уныва́ющи душе́ стра́стная, забы́ла еси́ Бо́га Твоего́ ми́лующаго тя́? И повеле́ния Его́ преоби́девши, в блуде́ житие́ скончава́еши умовре́дно: отступи́ от зло́бы, Богоро́дице вопию́щи: отча́янную ду́шу мою́ поми́луй.
ПЕ́СНЬ 7
Ирмо́с: Превозноси́мый отце́в Госпо́дь пла́мень угаси́, о́троки ороси́, согла́сно пою́щыя: Бо́же, благослове́н еси́.
Ужаса́ются и трепе́щут Твоего́ призыва́ния, Пречи́стая, бесо́встии полцы́: от ни́хже избавля́ющи мя́ спаси́, и соблюди́, покрыва́ющи от вся́каго вре́да.
Неизглаго́ланная Сла́ва Твоя́, Де́во, сла́вы бо Го́спода родила́ еси́: те́мже мя́ сподо́би сла́вы Сы́на Твоего́ и Бо́га моего́, Твои́ми моли́твами.
Сла́ва: Преклони́ся к мольба́м Твоего́ раба́, Влады́чице, и изба́ви мя́ вско́ре бе́д и скорбе́й, и вся́ких искуше́ний, ви́димых и неви́димых.
И ны́не: Всего́ мя́ страстьми́ студа́, Пречи́стая, окаля́вшася и оскверни́вшася, чистото́ю омы́й, и уясни́, Де́во, моли́твами Твои́х окропле́ний.
ПЕ́СНЬ 8
Ирмо́с: Тебе́ Вседе́телю в пещи́ о́троцы, всеми́рный ли́к спле́тше, поя́ху: дела́ вся́кая Го́спода по́йте, и превозноси́те во вся́ ве́ки.
Вода́ непло́дствия стра́стна, души́ моея́ ложесна́ непло́дна сотвори́, и изсуши́: одожди́ ми ле́гкий О́блаче, Боже́ственную ро́су, я́ко да возращу́ плоды́ покая́ния.
Во́лну помышле́ний стра́стных и бу́рю утиши́, Пречи́стая, Твои́ми моли́твами: напра́ви же мя́ к тече́нию безстра́стия, да Тя́ сла́влю те́пле во ве́ки вся́.
Сла́ва: Две́ре мы́сленная, и затворе́ная врата́, и́миже Еди́н про́йде Бо́г, две́ри загради́ и заключи́ страсте́й мои́х, и упова́ния отве́рзи ми́ врата́.
И ны́не: Возми́ от мене́ прегреше́ний бре́мя, Ма́ти Де́во, Я́же Еди́на взе́млющаго ми́ра всего́ ве́сь гре́х, ро́ждшая неска́занно А́гнца Бо́жия и Сло́ва.
ПЕ́СНЬ 9
Ирмо́с: Иса́ие лику́й, Де́ва име́ во чре́ве, и роди́ Сы́на Емману́ила, Бо́га же и Челове́ка, Восто́к и́мя Ему́: Его́же велича́юще, Де́ву ублажа́ем.
Оскверни́в я́ко челове́к ду́шу мою́ прегреше́ньми мно́гими, и страстьми́ плотски́ми окаля́вся, Тя́ молю́ ны́не приле́жно, и ми́л ся́ де́ю: очи́сти мя́, Чи́стая, Твои́ми моли́твами от вся́кия зло́бы.
Воли́теля ми́лости родила́ еси́, щедро́т Человеколю́бца Бо́га, Еди́наго блага́го, долготерпели́ваго и благоутро́бнаго: Его́же благопреме́нна покажи́ ми, Чи́стая, Твои́ми мольба́ми, и согреше́ний разреше́ние пода́ждь.
Сла́ва: Дрема́нием одержи́ма уны́ния, и сластьми́ спя́ща мя́ ны́не, Влады́чице, раба́ Твоего́ воздви́гни к доброде́телем дея́ний благи́х, неусы́пными Твои́ми Ма́терними моли́твами.
И ны́не: Благословя́ благословлю́ Тя, Пречи́стая, и велича́ю те́пле: благослови́ мя у́бо Твоего́ певца́, и вся́ческих ну́ждных и печа́льных изба́ви, и сохрани́ Твои́ма дла́ньма непобеди́ма.
Та́же, Досто́йно е́сть: Покло́н. И Трисвято́е. По О́тче на́ш: тропари́ и про́чее обы́чно, и отпу́ст.
Суббота 
В суббо́ту у́тра 
по 1-м стихосло́вии седа́льны му́ченичны, гла́с 5:
Сия́ет дне́сь па́мять страстоте́рпец, и́мать бо и от небе́с зарю́: ли́к а́нгельский торжеству́ет, и ро́д челове́ческий спра́зднует. Те́мже мо́лятся Го́сподеви, поми́ловатися душа́м на́шым.
Сти́х: Ди́вен Бо́г во святы́х Свои́х, Бо́г Изра́илев.
Чудеса́ святы́х Твои́х му́ченик сте́ну неразори́му на́м дарова́л еси́, Христе́ Бо́же: те́х моли́твами ве́рныя лю́ди твоя́ утверди́, я́ко Еди́н Бла́г и Человеколю́бец.
Сла́ва, и ны́не, Богоро́дичен: Ра́дуйся, две́ре Госпо́дня непроходи́мая, ра́дуйся, стено́ и покро́ве притека́ющих к Тебе́, ра́дуйся, необурева́емое приста́нище, и Неискусобра́чная, ро́ждшая пло́тию Творца́ Твоего́ и Бо́га: моля́щи не оскудева́й о воспева́ющих, и кла́няющихся Рождеству́ Твоему́.
По 2-м стихосло́вии седа́льны, му́ченичны, гла́с 5:
Го́споди, ча́ше Страсте́й Твои́х страстоте́рпцы Твои́ поревнова́вше, оста́виша жите́йскую красоту́, и бы́ша а́нгелом соприча́стницы: те́х мольба́ми пода́ждь душа́м на́шым ми́р Христе́ Бо́же, и ве́лию ми́лость.
Сти́х: Ди́вен Бо́г во святы́х Свои́х, Бо́г Изра́илев.
Святы́х му́ченик исправле́нием небе́сныя си́лы преудиви́шася, ка́ко в те́ле ме́ртвеннем подви́гшеся до́бре, безпло́тнаго врага́ си́лою кре́стною победи́ша неви́димо: и мо́лятся Го́сподеви, поми́ловатися душа́м на́шым.
Сти́х: Блаже́ни, я́же избра́л и прия́л еси́, Го́споди, и па́мять и́х в ро́д и ро́д.
Та́же седа́лен, поко́ин:
Поко́й, Спа́се на́ш, с пра́ведными рабы́ Твоя́, и те́х всели́ во дворы́ твоя́, я́коже пи́сано е́сть, презира́я вся́ согреше́ния и́х, я́ко Бла́г, во́льная и нево́льная, и вся́ я́же в ве́дении и не в ве́дении, Человеколю́бче.
Сла́ва, и ны́не, Богоро́дичен: От Де́вы возсия́вый ми́ру, Христе́ Бо́же, сы́ны све́та То́ю показа́вый, поми́луй на́с.
Кано́н святы́м му́чеником, и святи́телем, и преподо́бным, и усо́пшым. Творе́ние Ио́сифово, [его́же краестро́чие: Твои́м, Христе́, рабо́м сия́ пе́сни приношу́.] Гла́с 5:
ПЕ́СНЬ 1
Ирмо́с: Зе́млю, на ню́же не возсия́, ни ви́де со́лнце когда́: бе́здну, ю́же не ви́де на́гу широта́ небе́сная, Изра́иль про́йде невла́жно, Го́споди, и вве́л еси́ его́ в го́ру святы́ни Твоея́, хва́ляща и пою́ща побе́дную пе́снь.
Му́ченичен: Телеса́ предаю́ще некро́тким судия́м, претерпе́сте нестерпи́мыя ра́ны до́блии страда́льцы, ча́юще прия́ти по́чести свы́ше: и введе́ ва́с Христо́с в ве́чныя оби́тели, ра́дующихся и пою́щих побе́дную пе́снь.
Святи́телем: Преподо́бнии и пра́веднии, и святи́телие, благосла́внии соверши́вше повеле́ния Бо́жия, упасо́ша лю́ди, и до́бре наста́виша к воде́ ра́зума: и пото́ки сла́дости досто́йно восприя́ша, источа́юще благода́тию исцеле́ний ре́ки.
Напра́ви мя́, Го́споди, к приста́нищем живота́, моли́твами проро́к пресла́вных, прему́дрых первосвяти́телей, и свяще́нных же́н пострада́вших кре́пко, и посто́м врага́ попра́вших, му́жеским умо́м, Боже́ственною Тебе́ благода́тию я́вльшагося на земли́.
Сла́ва, поко́ин: Тебе́ мо́лим благопреме́ннаго Бо́га: упоко́й в не́дрех Авраа́мовых рабы́ Твоя́, Христе́, я́же к Тебе́ преста́вил еси́ от жите́йскаго мяте́жа, и сподо́би и́х све́та ве́чнаго, те́х согреше́ния презира́я я́ко бла́г.
И ны́не: Ра́дуйся, Тебе́ зове́м, ро́ждшей ра́дость, Всепе́тая: просвети́ на́шя умы́ и ду́шы, и к стезя́м ра́зума все́х напра́ви, и прегреше́ний все́м очище́ние да́ти моли́, еди́на Богоневе́сто, Сы́на Твоего́ и Бо́га.
И́н кано́н усо́пшым, пое́мый на ряду́, иде́же не́сть мине́и, [его́же краегране́сие: Феофа́нов пя́тый над ме́ртвыми кано́н.] Гла́с 5.
ПЕ́СНЬ 1
Ирмо́с: Спаси́телю Бо́гу, в мо́ри лю́ди немо́крыми нога́ми наста́вльшему, и фарао́на со всево́инством пото́пльшему, Тому́ Еди́ному пои́м, я́ко просла́вися.
Припе́в: Ди́вен Бо́г во святы́х Свои́х, Бо́г Изра́илев.
Боже́ственною любо́вию страстоте́рпцы Христо́вы мучи́телей горды́ню попра́ша: преста́вленным же ве́рою ми́лостивное про́сят оставле́ние и поко́й.
Припе́в: Упоко́й, Го́споди, ду́шы ра́б Твои́х.
Во святы́х селе́ниих, во дво́рех Твои́х, Христе́, преста́вленныя всели́! И́же до́лг за ни́х пролия́вый кро́вь Твою́, Влады́ко, пречестне́йшую.
Сла́ва: Прему́дрость Бо́жия, И́же изве́стно начерта́ние все́ нося́й Роди́телево: и́хже прия́т, Ще́дре, Са́м упоко́й, подава́я и́м присносу́щное блаже́нство.
И ны́не: Светоно́сная се́нь, златови́дный ковче́г, Боже́ственное Сло́во обдержа́щи воплоще́нное на́с ра́ди, и разори́вшее сме́ртную си́лу, яви́лася еси́, Всенепоро́чная.
ПЕ́СНЬ 3
Ирмо́с: Дви́жимое се́рдце мое́, Го́споди, волна́ми жите́йскими, утверди́, в приста́нище ти́хое наставля́я я́ко Бо́г.
Па́лицами бие́мо не пощаде́сте те́ло, и мечи́ секо́мо всехва́льнии ору́жницы, укрепля́еми наде́ждею му́ченицы ве́чных красо́т.
Святи́тельства оде́жду просвети́сте, ви́ды доброде́тельными упа́сше Христо́во ста́до на па́житех живо́тных.
Пло́ть умерщвля́юще воздержа́нием, преподо́бнии, жи́зни Боже́ственней причасти́шася: те́х, Христе́, свяще́нными моли́твами от бе́д изба́ви на́с.
Сла́ва: Усо́пшым та́мошний поко́й, Человеколю́бче, пода́ждь, я́же соде́яша на земли́, до́лги отпуща́я я́ко бла́г.
И ны́не: Благослове́нную в жена́х Тя́ я́ко ви́де, сосло́вие же́нское пострада́, и Твоему́ Сы́ну, Де́во Ма́ти, приведе́ся.
И́н Ирмо́с: Утверди́ ны́, Бо́же Спа́се, Твое́ю си́лою, и воздви́гни ро́г Твоея́ Це́ркве, правове́рно хва́лящих Тя́.
Му́жески подви́гшеся страда́льцы, мучи́тельским стремле́нием проти́ву ста́ша, и мо́лятся о усо́пших Христу́.
Зако́ны Твои́ми воспита́вшихся, преста́вльшихся, Преблаги́й, в све́тлых Твои́х селе́ниих прие́мь, упоко́й.
Сла́ва: Ми́лостивый Еди́не Бо́же, я́же избра́л еси́, сподо́би святы́х све́тлостей, презира́я те́х согреше́ния.
И ны́не: Пое́м Твое́ Рождество́, Чи́стая, И́мже пе́рваго осужде́ния и кля́твы изба́вихомся, и от сме́рти свободи́хомся.
ПЕ́СНЬ 4
Ирмо́с: Услы́шах, Го́споди, слу́х Тво́й, и убоя́хся, разуме́х смотре́ние Твое́, и просла́вих Тя́, Еди́не Человеколю́бче.
Си́лою Твое́ю, Го́споди, страстоте́рпцы вра́жию си́лу попра́ша, и кре́пость бы́ша ве́рным, и вели́кое утвержде́ние.
Преподо́бнии вси́ ра́достию ра́дуются, и одева́ются свяще́нницы Боже́ственнии в пра́вду, я́коже в ри́зу.
Воспои́м вси́ богоглаго́ливыя Бо́жия проро́ки, и почти́м же́н сосло́вие, я́же до́бре тече́ние сконча́вшыя.
Сла́ва: К приста́нищу твоего́ Ца́рствия, Влады́ко, устреми́в, упоко́й, и́хже преста́вил еси́ от мяте́жа и бу́ри настоя́щаго жития́.
И ны́не: Безле́тный бы́сть ны́не под ле́том из Тебе́, Де́во: того́ моли́ разруши́ти вся́ души́ моея́ ле́тная прегреше́ния.
И́н Ирмо́с: Услы́шах, Го́споди, из гро́ба Твое́ воста́ние, и просла́вих Твою́ непобеди́мую си́лу.
Соприсносу́щна Тя́ Отцу́ испове́давше благоче́стно му́ченицы, Христе́, убие́ни бы́ша, и вопию́т Ти́: изба́ви и́хже прия́л еси́ рабы́ Твоя́.
И́же в мертвеце́х бы́вый еди́н свобо́дь мертве́ц, Христе́, и мертвеце́м жи́знь ве́чную да́руя, поко́й да́ждь ны́не преста́вленым рабо́м Твои́м.
Сла́ва: Прише́дый во е́же спасти́ заблу́ждшыя, Христе́, ра́йскаго сподо́би вселе́ния, я́же преста́вил еси́ в ве́ре, оправда́вый благода́тию.
И ны́не: Осени́ Тя Вы́шняго, Отрокови́це, си́ла, в Тебе́ ра́й соде́ла живо́тный, дре́во иму́щий посреде́, Хода́тая и Го́спода.
ПЕ́СНЬ 5
Ирмо́с: Окая́нную ду́шу мою́, нощеборю́щуюся со тьмо́ю страсте́й, предвари́в уще́дри, и возсия́й мы́сленное со́лнце днесве́тлыя звезды́ во мне́, во е́же раздели́ти но́щь от све́та.
Исцеле́ние неду́гующым источа́ют ко́сти му́ченик: не сокруши́вшеся бо зло́бою, и на́ша обновля́ют сокруше́ния: вся́ же ко́сти злоче́стия я́ко пра́х истни́ша.
Зако́ны Твоя́ соблюда́юще святи́телие упасо́ша лю́ди, и наста́виша, Ще́дре, к Животу́ бу́дущему: преподо́бнии же умертви́ша страсте́й мучи́тельство соверше́нным умо́м.
Да почту́тся проро́цы, и с ни́ми вси́ пра́ведницы ве́рою, и да похва́лятся преподо́бно пожи́вшии, и му́ками просвети́вшиися на земли́ Боже́ственныя жены́, я́ко рабы́ Христо́вы.
Сла́ва, поко́ин: Я́же от земли́ прия́т, в небе́сных учини́ селе́ниих ве́рныя рабы́ Твоя́, те́х презира́я прегреше́ния, за премно́гую бла́гость, Христе́, воплоще́йся на́с ра́ди земны́х.
И ны́не, Богоро́дичен: Пое́м Тя́, Де́во, ея́же ра́ди яви́ся Бо́г су́щым на земли́, челове́к бы́в, вопию́ще: ра́дуйся, земле́ благоплодови́тая, плодонося́щая кла́с та́йны, пита́ющ вся́кое дыха́ние.
И́н Ирмо́с: У́тренююще вопие́м Ти́, Го́споди, спаси́ ны, Ты́ бо еси́ Бо́г на́ш, ра́зве бо Тебе́ ино́го не зна́ем.
Му́ченик прие́м, Го́споди, моле́ния, ду́шы, я́же преста́вил еси́, со избра́нными Ти́ причти́.
Предре́кл еси́, не узре́ти сме́рти ве́рующым в Тя́: те́мже, Влады́ко, усо́пшыя упоко́й.
Сла́ва: Красоты́ до́му Твоего́, Го́споди, Твоя́ рабы́ улучи́ти сподо́би, и сла́дкаго прича́стия.
И ны́не: Сло́во, Е́же Отцу́ соприсносу́щное, от Де́вы вопло́щься, умертви́ сме́ртию сме́рть.
ПЕ́СНЬ 6
Ирмо́с: Я́коже проро́ка от зве́ря изба́вил еси́, Го́споди, и мене́ из глубины́ несодержи́мых страсте́й возведи́, молю́ся: да приложу́ призре́ти ми́ к Хра́му свято́му Твоему́.
Телеса́ преда́вше на ра́ны Боже́ственнии му́ченицы, мучи́телей рука́м, веселя́хуся душе́ю: Боже́ственное бо зря́ху вои́стинну, присносу́щное ра́дование и Боже́ственная воздая́ния.
Сла́ва прему́дрым святи́телем и преподо́бным Ты́ еси́, Христе́: моли́твами и́х Твоя́ лю́ди уще́дри, и́хже свое́ю кро́вию стяжа́л еси́, я́ко Человеколю́бец.
От Тебе́, Го́споди, просвеща́ющеся умо́м проро́цы, проявля́ют я́сно да́льняя я́коже бли́з: жены́ же си́лою Твое́ю держа́ву вра́жию разруши́ша, страда́нием и посто́м.
Сла́ва: Преста́вленыя от на́с ве́рныя рабы́ Твоя́, лико́м избра́нных сопричта́в бла́же, упоко́й, Го́споди, вся́ те́х согреше́ния презира́я за милосе́рдие.
Богоро́дичен: Созда́вый в нача́тце Е́ву, Го́споди, Де́вы в ложесна́ вше́д, на́ше соде́ловаеши обновле́ние в ра́бий о́браз обо́лкся, и́же Влады́ка вся́ческих.
И́н Ирмо́с: Обы́де мя́ бе́здна, гро́б мне́ ки́т бы́сть: а́з же возопи́х к Тебе́ Человеколю́бцу, и спасе́ мя десни́ца Твоя́, Го́споди.
Во́инство му́ченик Твои́х, вы́шним си́лам подо́бящеся, Христе́, мо́лят Тя́, пода́ждь Человеколю́бче, преста́вленым е́же от Тебе́ наслажде́ние.
В ме́стех прохлажде́ния, в ме́стех святы́х све́тлости, в ме́стех ослабле́ния, Христе́, я́ко человеколю́бец, и́хже прия́л еси́, учини́ рабы́ Твоя́.
Сла́ва: Очи́сти рабы́ Твоя́, и те́м согреше́ний проще́ние пода́ждь, Человеколю́бче, и жи́зни сподо́би нетле́нней, и блаже́нному насле́дию.
Богоро́дичен: Зача́тия безсе́меннаго Твоего́, кто́ сло́вом изрещи́ мо́жет чудесе́, Всенепоро́чная: Бо́га во родила́ еси́, за милосе́рдие к на́м прише́дша.
ПЕ́СНЬ 7
Ирмо́с: Огня́ гаси́лище отроко́в моли́тва, ороша́ющая пе́щь, пропове́дница чудесе́, не опаля́ющи, ниже́ сожига́ющи песносло́вцы Бо́га Оте́ц на́ших.
Вы́ разжиза́еми лю́тых муче́ний огне́м, любле́ние тепле́йшее му́ченицы сла́внии показа́сте ко Го́споду, прохлажда́юще ва́с по́мыслом благочести́вым.
Прему́дростию ду́ха украси́вшеся прему́дрии, и све́тло пожи́сте, священноде́йствующе благода́ти Ева́нглиа, и я́ко Бо́жия служи́тели похваля́ем ва́с.
Вы́ умертви́вше пло́ть боле́зньми мно́гими, жи́зни сподо́бистеся бу́дущия, преподо́бнии, моля́щеся сию́ получи́ти на́м умерщвле́ным страсте́й приложе́ньми.
Блаже́нный ли́к Бо́жиих проро́к, и же́н собо́р, подви́гшыяся посто́м, и страда́нием низложи́вшыя врага́, да похва́лятся ве́рно.
Сла́ва: Ме́ртвым приобщи́вся все́х жи́знь сло́ве, ны́не оста́вльших жития́ мяте́ж, ко приста́нищу Твоему́ Боже́ственному упра́ви, согреше́ния и́х презира́я, Бла́же.
И ны́не: И́же Богоро́дицу Тя́ му́дрствующии ра́зумом пра́вым, огня́ ве́чнаго и тьмы́ да изба́вимся хода́тайством Твои́м, Влады́чице, и неви́димых вра́г борю́щих на́с.
И́н Ирмо́с: В пещи́ о́гненней песносло́вцы спасы́й о́троки, благослове́н Бо́г оте́ц на́ших.
Ны́не непристу́пнаго све́та насы́титися, пода́ждь, Спа́се, преста́вленым, мольба́ми страстоте́рпец Твои́х.
В Це́ркви пе́рвенец, Христе́, в ве́ре сконча́вшихся, Ще́дре, сопричти́.
Сла́ва: Укра́шены оде́ждами нетле́ния Твоя́ Рабы́, преста́вленыя к Тебе́, Спа́се, упоко́й.
И ны́не: То́к сме́ртнаго существа́ отсекла́ еси́, Пречи́стая, жи́знь без се́мене заче́нши, Всенепоро́чная.
ПЕ́СНЬ 8
Ирмо́с: А́нгелов со́нм, челове́ков собо́р, Царя́ и Зижди́теля все́х, свяще́нницы по́йте, благослови́те леви́ти, лю́дие превозноси́те во вся́ ве́ки.
Преплы́вше муче́ний пучи́ну окормле́нием сло́ва, страда́льцы крове́й тече́нием погрузи́сте вся́ полки́ льсти́ваго, и живете́ во ве́ки.
Прему́дрии бы́вше священноде́лателие, свяще́нно на воде́ правосла́вия ва́м вве́ренное ста́до препита́сте: вои́стинну сла́дости кра́сных пото́ков наслажда́етеся во ве́ки.
Свети́ла преподо́бнии ве́рным яви́стеся, я́ко соверши́вше дела́ све́та, и к Боже́ственней све́тлости преста́вистеся: тьмы́ на́с свободи́ти моли́теся Влады́це.
Весели́ся сосло́вие же́нское, по́честей исполне́ние вся́ких прие́мшее ра́нами, и ли́к ра́дуйся проро́ческий, и пра́ведных, угоди́вших Христу́ во ве́ки.
Сла́ва: Ору́жие обраща́ющееся ны́не, да́ждь, Влады́ко, невозбра́нно проити́, преста́вленым от жития́ рабо́м Твои́м: вну́трь рая́ те́х вселя́я, я́ко еди́н ми́лостив.
Богоро́дичен: Я́ко врата́ вводя́щая к Боже́ственному вхо́ду, я́ко добровосхо́дную ле́ствицу Бо́жию, я́ко спаса́ющымся незаблу́дную наста́вницу, обра́дованную воспои́м Де́ву Мари́ю.
И́н Ирмо́с: Из Отца́ пре́жде ве́к рожде́ннаго Сы́на и Бо́га, и в после́дняя ле́та воплоще́ннаго от Де́вы Ма́тере, свяще́нницы по́йте, лю́дие превозноси́те во вся́ ве́ки.
И́же святы́х му́ченик по́двиги прие́мый, и те́х ра́ди упокоя́яй в ве́ре Твое́й усо́пшыя, Тебе́, Спа́се, пое́м, и превозно́сим во вся́ ве́ки.
Преми́рныя Твоея́ сла́вы сия́нием озаря́тися, я́же от на́с преста́вленыя сподо́би, я́ко благоутро́бен, Тебе́, Спа́се, пою́щыя, и превознося́щыя во вся́ ве́ки.
Сла́ва: С ли́ки святы́х, и́хже преста́вил еси́, учини́, и Авраа́му, в не́дрех с Ла́зарем причти́ Тебе́, Спа́се, пою́щих, и превознося́щих во вся́ ве́ки.
Богоро́дичен: Укра́шена добро́тою чистоты́, Де́во Ма́ти, добротво́рнаго благоле́пия жили́ще бы́вши: те́мже Тя́ пое́м, и превозно́сим Чи́стую во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Я́ко сотвори́ Тебе́ вели́чия Си́льный, Де́ву я́вль Тя́ чи́сту по рождестве́, я́ко ро́ждшую без се́мене Своего́ Творца́: те́м Тя́ Богоро́дицу велича́ем.
Священноде́йственнии па́стырие проро́к святы́х ли́к, пра́ведных неизче́тное мно́жество: му́чеников собо́р, свяще́нными пе́сньми да ублажа́ются: моля́щеся спасти́ся душа́м на́шым.
Я́ко чу́дный по́стничествовав преподо́бных собо́р прему́дренно, чуде́с показа́ньми мно́гими ны́не удиви́ся: те́х мольба́ми, ди́вный Го́споди, удиви́ на все́х ми́лости Твоя́.
Со священному́ченики сконча́вшими тече́ние до́бре, же́н безчи́сленное мно́жество пострада́вшее и пости́вшееся, любо́вию да ублажа́ется ве́рно, со а́нгельскими ли́ки пребыва́ющее.
Сла́ва: Святы́х все́х мно́жество мо́лит Тя́ сло́ве: упоко́й мно́жества я́же в ве́ре от земли́ преста́вленыя, за мно́жество ми́лости, я́же соде́яная и́ми в житии́, презира́я согреше́ния.
Богоро́дичен: Умовре́дно грехи́ соде́ях мно́ги Де́во, муче́ния ожида́ю про́чее, от него́же мя́ изба́ви, несумне́нным се́рдцем к Тебе́ приходя́щаго, и Боже́ственный покро́в Тво́й призыва́юща.
И́н Ирмо́с: Тя́ па́че ума́ и словесе́ Ма́терь Бо́жию, в ле́то Безле́тнаго неизрече́нно ро́ждшую, ве́рнии единому́дренно велича́ем.
Страда́ний свяще́нных му́ченицы, воздая́ния прие́мше, дарова́ти Тя́ ны́не мо́лят, ве́рою преста́вленым, Спа́се, ослабле́ние.
Умерщвле́ние претерпе́л еси́, Еди́не Спа́се Безсме́ртне, и́же воскресе́ние ме́ртвым подая́ я́ко благоутро́бен, и безсме́ртия све́тлость.
Сла́ва: Испра́вил еси́ на́с па́дших в сме́рть, и на живо́т ве́чный наде́ятися научи́л еси́, его́же улучи́ти Твои́м рабо́м, Спа́се, да́руй.
Богоро́дичен: Зако́на се́ни преидо́ша рождество́м Твои́м, и́стина возсия́, благода́ть дарова́ся Богоро́дице: те́мже Тя́ велича́ем.
Та́же, Досто́йно е́сть: И покло́н. Посе́м ектениа́, и свети́лен, и псалмы́ обы́чны.
На хвали́тех стихи́ры му́ченичны, гла́с 5:
Благослове́но во́инство Небе́снаго Царя́: а́ще бо и земноро́дни бе́ша Страстоте́рпцы, но А́нгельский са́н тща́хуся дости́гнути, о телесе́х неради́вше, и страсте́й ра́ди безпло́тных сподо́бишася че́сти. Те́мже моли́твами и́х, Го́споди, спаси́ ду́шы на́шя.
Страстоно́сцы Твои́, Го́споди, чино́м а́нгельским уподо́бльшеся, я́ко безпло́тнии, му́ки претерпе́ша, и единомы́сленно упова́ние иму́ще, обеща́нных бла́г наслажде́ние. Моли́твами и́х, Христе́ Бо́же, поми́луй на́с.
Святи́и му́ченицы, на земли́ подви́гшеся, мра́з претерпе́ша, и огню́ преда́шася, вода́ и́х прия́т. Те́х е́сть гла́с: проидо́хом сквозе́ о́гнь и во́ду, и изведе́ ны́ в поко́й. Те́х моли́твами, Бо́же, поми́луй на́с.
В му́ках су́ще святи́и, ра́дующеся вопия́ху: ку́пля на́м су́ть сия́ ко Влады́це. Вме́сто быва́ющих ра́н на телесе́х, све́тлое одея́ние в воскресе́ние процвете́т на́м, за безче́стие венцы́, за у́зы темни́чныя ра́й: и за е́же со злоде́и осужде́ние, е́же со а́нгелы житие́. Моли́твами и́х, Го́споди, спаси́ ду́шы на́шя.
Ты́ созда́вый мя́, Го́споди, и положи́ на мне́ ру́ку Твою́, и запове́дав ми́ ре́кл еси́: в зе́млю па́ки по́йдеши. Наста́ви мя́ на пра́вый пу́ть Тво́й, проща́я мне́ прегреше́ния, осла́би ми́, и спаси́ мя, молю́ся, я́ко Человеколю́бец.
Сла́ва, и ны́не, Богоро́дичен: Оле окая́нная душе́! Ки́й отве́т и́маши рещи́ Судии́ во о́н ча́с, егда́ престо́ли поста́вятся на Суде́, и Судия́ прии́дет от Небе́с, соше́д со тьма́ми а́нгельскими? Егда́ ся́дет на Суди́щи, прю́ сотвори́ти с рабы́ непотре́бными, подо́бными мне́, что́ отвеща́ти и́маши? Что́же принести́ тогда́? пои́стинне ничто́же, у́м и те́ло оскверни́вши Твое́. Те́мже припади́ к Де́ве, и зови́ непреста́нно, пода́ти тебе́ бога́тно грехо́в проще́ние.
На стихо́вне стихи́ры поко́йны, гла́с 5:
Подо́бен: Ра́дуйся:
Све́том лица́ Твоего́, Христе́, преста́вленыя я́ко ще́др просвети́. Всели́ я́ в ме́сто зла́чно, при вода́х Твоего́ чи́стаго и Боже́ственнаго поко́я, в жела́емых не́дрех Авраа́ма пра́отца, иде́же све́т Тво́й чи́сте сия́ет, и пролива́ются исто́чницы благосты́ни: иде́же лику́ют я́сно веселя́щеся пра́ведных все́х собо́ри о Твое́й бла́гости. С ни́миже учини́ рабы́ Твоя́, подая́ и́м ве́лию ми́лость.
Сти́х: Блаже́ни, я́же избра́л и прия́л еси́, Го́споди.
Пе́ти всесоста́вными гла́сы, славосло́вити же Твою́ держа́ву, благоволи́, Ще́дре, преста́вльшыяся от привре́менных к Тебе́ Влады́це все́х и Бо́гу на́шему, подая́ красото́ю Твое́ю освеща́тися, и сла́дкаго и кра́снаго прича́стия Твоего́, восприя́ти же и наслажда́тися чисте́йше: иде́же о́крест престо́ла Твоего́ лику́ют А́нгели, и святы́х ли́цы ра́достно обстоя́т. С ни́миже Твои́м рабо́м поко́й пода́ждь, и ве́лию ми́лость.
Сти́х: Ду́шы и́х во благи́х водворя́тся.
Иде́же проро́ков ли́к, апо́столов и му́чеников чи́нове, и вси́ и́же от ве́ка оправди́вшиися Твое́ю спаси́тельною стра́стию и кро́вию, е́юже искупи́л еси́ плене́наго челове́ка, та́мо ве́рою усо́пшыя упоко́й, я́ко Человеколю́бец, проща́яй согреше́ния: Еди́н бо безгре́шен на земли́ пожи́л еси́ свя́т вои́стинну, Еди́н во уме́рших свобо́дь. Те́мже Твои́м рабо́м поко́й пода́ждь, и ве́лию ми́лость.
Сла́ва, и ны́не, Богоро́дичен: Зако́ном грехо́вным на́с порабоще́нных свободи́ла еси́ Влады́чице, в ложесна́х Законода́вца и Царя́ Христа́ заче́нши, Еди́на Де́во Ма́ти, И́мже оправда́емся ту́не, и благода́тию: Его́же ны́не моли́, ду́шы ве́дущих Тя́, Богома́терь, написа́ти в кни́зе живо́тней, я́ко да хода́тайством Твои́м спа́сшеся, Всенепоро́чная, Сы́на Твоего́ любе́зное избавле́ние полу́чим, Тому́ покланя́ющеся, подаю́щему ми́рови ве́лию ми́лость.
В суббо́ту блаже́нны, гла́с 5: 
Разбо́йник на кресте́ Бо́га Тя́ бы́ти ве́ровав, Христе́, испове́да Тя́ чи́сте от се́рдца, помяни́ мя, Го́споди, вопия́, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Началозло́бнаго врага́, уме́рше му́ченицы, погуби́сте, и взыдо́сте к вы́шним, венча́вшеся Боже́ственными побе́дами, и Царю́ все́х Бо́гу предста́сте.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Свяще́нства све́том святи́телие просвеща́еми просла́вишася, и преподо́бных мно́жество присносу́щный получи́ша живо́т: те́мже ублажа́еми су́ть.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
С ли́ки избра́нных на ме́сте, Влады́ко, ослабле́ния, и́хже преста́вил еси́, всели́ Сло́ве, презре́в Христе́, я́же на земли́ те́х согреше́ния.
Сла́ва: О Тро́ице честна́я! Святи́телей и му́ченик честны́х по́двиги умоле́на бу́ди: ве́рою уме́рших душа́м спасе́ние да́руй, и ве́лию ми́лость.
И ны́не: Я́же невмести́маго все́ми, богора́дованная вмести́ла еси́, и ро́ждши па́че естества́ и сло́ва, того́ ми́лостива бы́ти все́м, Влады́чице, умоли́.
Коне́ц пя́тому гла́су.
ГЛАС 6 
Суббота 
В суббо́ту ве́чера, на ма́лей вече́рни 
на Го́споди, воззва́х, поста́вим стихо́в 4. И пое́м 3, воскре́сны гла́са, повторя́юще пе́рвую. Гла́с 6:
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Побе́ду име́я, Христе́, ю́же на а́да, на Кре́ст возше́л еси́: да во тьме́ сме́рти седя́щыя воскреси́ши с Собо́ю, И́же в ме́ртвых Свобо́дь: Источа́яй живо́т от своего́ Све́та, Всеси́льне Спа́се, поми́луй на́с.
Дне́сь Христо́с сме́рть попра́в, я́коже рече́, воскре́се, и ра́дование ми́рови дарова́, да вси́ взыва́юще, пе́снь та́ко рце́м: Исто́чниче жи́зни, Непристу́пный Све́те, всеси́льне Спа́се, поми́луй на́с.
Тебе́, Го́споди, Су́щаго по все́й тва́ри, гре́шнии ка́мо бежи́м; на Небеси́ Са́м живе́ши: во а́де попра́л еси́ сме́рть: во глубины́ морски́я; та́мо рука́ Твоя́, Влады́ко. К Тебе́ прибега́ем, Тебе́ припа́дающе мо́лимся: Воскресы́й из ме́ртвых, поми́луй на́с.
Сла́ва, и ны́не, Богоро́дичен: Досто́йно е́сть я́ко вои́стинну блажи́ти Тя́, Богоро́дицу: в Твое́ бо пречи́стое вше́д чре́во все́х Соде́тель, пло́ть бы́сть, не преложи́вся естество́м, ниже́ мечта́вся о смотре́нии: но восприя́тей из Тебе́ слове́сно одушевле́нней пло́ти соедини́вся, по Ипоста́си. Отню́дуже благоче́стно, во обои́х естества́х явля́ющихся, ра́знство твори́м. Того́ моли́, Честна́я Пресвята́я, низпосла́ти на́м ми́р и ве́лию ми́лость.
Та́же, Све́те ти́хий: Посе́м проки́мен: Госпо́дь воцари́ся: Три́жды. Сти́х: Облече́ся Госпо́дь в си́лу, и препоя́сася. Та́же, Сподо́би, Го́споди, в ве́чер се́й:
Иере́й же ектении́ не глаго́лет, но пое́м на стихо́вне стихи́ру воскре́сну, гла́с 6:
Воскресе́ние Твое́, Христе́ Спа́се, а́нгели пою́т на небесе́х, и на́с на земли́ сподо́би, чи́стым се́рдцем Тебе́ сла́вити.
И ины́я стихи́ры Пресвяты́я Богоро́дицы.
Подо́бен: Всю́ отложи́вше:
Сти́х: Помяну́ и́мя Твое́ во вся́ком ро́де и ро́де.
Кля́твою я́ко обеща́ Твоему́ пра́отцу дре́вле Бо́г преле́тный, в после́дняя ле́та соверши́, произше́д, Пречи́стая, от чре́ва Твоего́ Боже́ственнаго: и́бо вои́стинну возсия́ из Тебе́ Госпо́дь, дла́нию содержа́й концы́, Его́же и мне́ благоуве́тлива сотвори́ в ча́с су́дный, Де́во Мари́е, Того́ Ца́рствия мя́ получи́ти, доброде́телей возвыше́нием, и страсте́й умерщвле́нием.
Сти́х: Слы́ши, Дщи́, и ви́ждь, и приклони́ у́хо Твое́.
Ума́ чистото́ю Иса́иа, Де́во, издале́ча прорече́, роди́ти иму́щую Созда́теля всея́ тва́ри, Тя́, Честна́я Пречи́стая: Ты́ бо яви́лася еси́ еди́на во ве́ки, Всенепоро́чная. Те́мже Тя́ молю́: оскверне́ную мою́ ду́шу очи́сти, и све́тлости Боже́ственныя о́бщника мя́ покажи́, и Боже́ственнаго Сы́на Твоего́ стоя́ния десна́го, егда́ ся́дет, я́коже пи́сано е́сть, суди́ти ми́ру всему́.
Сти́х: Лицу́ Твоему́ помо́лятся бога́тии лю́дстии.
Сме́рти разруше́ние Рождество́м Твои́м яви́ся, Ты́ бо, Отрокови́ца, еси́ живота́ нетле́ннаго пребыва́ние. Те́мже Тя́ молю́: во гробе́х а́довых страсте́й мои́х слежа́ща Ты́ воскреси́, и к весе́лию и оживле́нию, Де́во, руководи́, ко блаже́нному воздая́нию, и неги́блемыя и Боже́ственныя сподо́би ра́дости, иде́же сла́дость присносу́щная, иде́же све́т невече́рний.
Сла́ва, и ны́не, Богоро́дичен: Прииди́те, вси́ язы́цы, во гла́се ра́дования Пресвяту́ю Де́ву и Богоро́дицу восхва́лим, челове́ческаго существа́ горни́ло, неизрече́нных чуде́с де́лателище, о То́й бо бы́ша но́вая: Безнача́льный начина́ется, Сло́во одебелева́ет, Бо́г Челове́к быва́ет, да бо́га челове́ка соде́лает, не премене́нием есте́ств, но соедине́нием по Ипоста́си: происхо́дит бо еди́н от двою́ сопроти́вных, во двои́х соверше́нных естества́х неразде́льне познава́емый, хоте́тельне же и де́тельне по обою́ существу́: То́йже по исто́тному ве́руемь быва́я, ра́ди спаси́тельнаго смотре́ния Христо́с Бо́г на́ш, ми́ру подая́ очище́ние, ми́р и ве́лию ми́лость.
Та́же, Ны́не отпуща́еши: Трисвято́е. По О́тче на́ш: Тропа́рь воскре́сен. Сла́ва, и ны́не, Богоро́дичен его́. И отпу́ст.
В суббо́ту на вели́цей вече́рни, 
на Го́споди, воззва́х, поста́вим стихо́в 10: и пое́м настоя́щыя стихи́ры воскре́сны, гла́с 6:
Сти́х: Изведи́ из темни́цы ду́шу мою́, испове́датися и́мени Твоему́.
Побе́ду име́я, Христе́, ю́же на а́да, на Кре́ст возше́л еси́: да во тьме́ сме́рти седя́щыя воскреси́ши с Собо́ю, И́же в ме́ртвых свобо́дь, источа́яй живо́т от Своего́ све́та, всеси́льне Спа́се, поми́луй на́с.
Сти́х: Мене́ жду́т пра́ведницы, до́ндеже возда́си мне́.
Дне́сь Христо́с сме́рть попра́в, я́коже рече́, воскре́се, и ра́дование ми́рови дарова́, да вси́ взыва́юще, пе́снь та́ко рце́м: исто́чниче жи́зни, непристу́пный све́те, всеси́льне Спа́се, поми́луй на́с.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Тебе́, Го́споди, су́щаго по все́й тва́ри, гре́шнии ка́мо бежи́м? На небеси́ Са́м живе́ши, во а́де попра́л еси́ сме́рть, во глубины́ морски́я? Та́мо рука́ Твоя́, Влады́ко. К Тебе́ прибега́ем, Тебе́ припа́дающе мо́лимся: Воскресы́й из ме́ртвых, поми́луй на́с.
И́ны стихи́ры Анато́лиевы, гла́с то́йже.
Сти́х: Да бу́дут у́ши Твои́, вне́млюще гла́су моле́ния моего́.
Кресто́м Твои́м, Христе́, хва́лимся, и Воскресе́ние Твое́ пое́м и сла́вим: Ты́ бо еси́ Бо́г на́ш. Ра́зве Тебе́ ина́го не ве́мы.
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Вы́ну благословя́ще Го́спода, пое́м Воскресе́ние Его́: Кре́ст бо претерпе́в, сме́ртию сме́рть погуби́.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Сла́ва си́ле Твое́й, Го́споди, я́ко упраздни́л еси́ держа́ву иму́щаго сме́рти: обнови́л еси́ на́с Кресто́м Твои́м, да́руя на́м живо́т и нетле́ние.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Погребе́ние Твое́, Го́споди, у́зы а́довы сокруши́вшее растерза́: е́же из ме́ртвых воскресе́нием¹⁰ ми́р просвети́, Го́споди, сла́ва Тебе́.
И́ны стихи́ры Богоро́дице, творе́ние Па́вла Аморре́йскаго, гла́с 3:
Сти́х: Я́ко у Го́спода ми́лость, и мно́гое у Него́ избавле́ние: и То́й изба́вит Изра́иля от все́х беззако́ний его́.
Ви́дящи не́мощь мою́ теле́сную, и душе́вное страда́ние, и серде́чное озлобле́ние, посеще́ния сподо́би мя́ Боже́ственнаго, Всенепоро́чная Де́во, спаси́ мя, молю́ся, те́плыми Твои́ми моли́твами.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Все́х преидо́х, Влады́чице, согреше́ньми: но мно́жества си́х, Де́во, очи́щши, ми́лостей получи́ти ми́, Чи́стая, сподо́би, в бу́дущем суде́ Сы́на и Бо́га Твоего́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Мно́жество согреше́ний мои́х, зову́щаго очи́сти, Чи́стая, и чу́вствий мои́х неуста́вная движе́ния, моли́твенным мече́м ссецы́: я́ко да ве́рою и любо́вию пою́ Твое́ безсе́менное Рождество́.
Сла́ва, и ны́не, Богоро́дичен: Кто́ Тебе́ не ублажи́т, Пресвята́я Де́во? Кто́ ли не воспое́т Твоего́ Пречи́стаго Рождества́? Безле́тно бо от Отца́ Возсия́вый Сы́н Единоро́дный, То́йже от Тебе́, Чи́стыя, про́йде, неизрече́нно вопло́щься, естество́м Бо́г сы́й, и естество́м бы́в Челове́к на́с ра́ди, не во двою́ лицу́ Разделя́емый, но во Двою́ Естеству́ несли́тно Познава́емый. Того́ моли́, Чи́стая, Всеблаже́нная, поми́ловатися душа́м на́шым.
Та́же, Све́те ти́хий: Проки́мен дне́: Госпо́дь воцари́ся: И про́чее по обы́чаю.
На стихо́вне стихи́ры. Гла́с 6:
Воскресе́ние Твое́, Христе́ Спа́се, А́нгели пою́т на Небесе́х, и на́с на земли́ сподо́би, чи́стым се́рдцем Тебе́ сла́вити.
По алфави́ту.
Сти́х: Госпо́дь воцари́ся, в ле́поту облече́ся.
Врата́ сокруши́в ме́дная, и вереи́ а́довы сотры́й, я́ко Бо́г всеси́лен, ро́д челове́ческий па́дший воскреси́л еси́. Сего́ ра́ди и мы́ согла́сно вопие́м: Воскресы́й из ме́ртвых, Го́споди, сла́ва Тебе́.
Сти́х: И́бо утверди́ вселе́нную, я́же не подви́жится.
Тле́ния на́с дре́вняго Христо́с испра́вити хотя́, на Кресте́ пригвожда́ется, и во гро́бе полага́ется, Его́же мироно́сицы жены́ со слеза́ми иска́ху, пла́чущя глаго́лаху: увы́ на́м, Спа́се все́х, ка́ко изво́лил еси́ во гро́бе всели́тися? Всели́выйся же хотя́, ка́ко укра́ден бы́л еси́? Ка́ко преложи́лся еси́? Ко́е же ме́сто Твое́ Живоно́сное сокры́ Те́ло? Но, Влады́ко, я́ко обеща́лся еси́ на́м яви́ся, и утоли́ от на́с рыда́ние сле́з. Пла́чущымся же и́м, А́нгел к ни́м возопи́: от пла́ча преста́вшя Апо́столом рцы́те, я́ко воскре́се Госпо́дь, ми́рови да́руя очище́ние, и ве́лию ми́лость.
Сти́х: До́му твоему́ подоба́ет святы́ня, Го́споди, в долготу́ дни́й.
Распны́йся я́ко восхоте́л еси́, Христе́, и сме́рть погребе́нием Твои́м Плени́вый, тридне́вен воскре́сл еси́, я́ко Бо́г со сла́вою, ми́рови да́руя безконе́чную жи́знь, и ве́лию ми́лость.
Сла́ва, и ны́не, Богоро́дичен: Творе́ц и Изба́витель мо́й, Пречи́стая, Христо́с Госпо́дь из Твои́х ложе́сн проше́д, в мя́ Оболки́йся, пе́рвыя кля́твы Ада́ма свободи́. Те́мже Ти́, Всечи́стая, я́ко Бо́жии Ма́тери же и Де́ве, вои́стинну вопие́м немо́лчно: ра́дуйся А́нгельски, ра́дуйся, Влады́чице, Предста́тельство и Покро́ве, и Спасе́ние ду́ш на́ших.
Та́же, Ны́не отпуща́еши: Трисвято́е, и по О́тче на́ш:
Тропа́рь воскре́сен, гла́с 6:
А́нгельския Си́лы на гро́бе Твое́м, и стрегу́щии омертве́ша: и стоя́ше Мари́а во гро́бе, и́щущи Пречи́стаго Те́ла Твоего́. Плени́л еси́ а́д, не искуси́вся от него́: сре́тил еси́ Де́ву да́руяй живо́т. Воскресы́й из ме́ртвых, Го́споди, сла́ва Тебе́.
Сла́ва, и ны́не, Богоро́дичен: Благослове́нную нареки́й Твою́ Ма́терь, прише́л еси́ на стра́сть во́льным хоте́нием, возсия́в на Кресте́, взыска́ти хотя́ Ада́ма, глаго́ля а́нгелом: сра́дуйтеся Мне́, я́ко обре́теся поги́бшая дра́хма, вся́ му́дре устро́ивый, Бо́же на́ш, сла́ва Тебе́.
Посе́м отпу́ст,
В суббо́ту на повече́рии 
Кано́н пресвяте́й Богоро́дице. Гла́с 6:
ПЕ́СНЬ 1
Ирмо́с: Я́ко по су́ху пешеше́ствовав Изра́иль по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м вопия́ше.
Припе́в: Пресвята́я Богоро́дице, спаси́ на́с.
Неоску́дну благода́ть иму́щи я́ко Боже́ственную, Ма́ти Безневе́стная, к Тебе́ прибега́ющих не пре́зри, от бе́д и скорбе́й при́сно спаса́ющи.
Се́ вре́мя наста́ моего́ уны́ния, воста́ни, Пречи́стая Влады́чице, и по́мощи да́ждь ми́ ру́ку: Ты́ бо ми́р Боже́ственнаго весе́лия испо́лнила еси́.
Сла́ва: Держа́вный тво́й покро́в, Богороди́тельнице, я́ко засту́пница су́щи, да́ждь ми́ вско́ре напа́стьми одержи́му, и невре́дна от си́х сохрани́ мя.
И ны́не: Души́ мое́й сме́рть притека́ет, искуше́ния же ненави́дящих, я́ко а́спиды обыдо́ша погуби́ти мя́: но Сама́ мя, Богоро́дице, спаси́.
ПЕ́СНЬ 3
Ирмо́с: Разшири́шася на враги́ моя́ уста́ моя́, я́ко утверди́ся о Го́споде се́рдце мое́.
Умерщвле́нную ду́шу мою́ прегреше́ньми, Живо́т я́ко ро́ждшая, Богоро́дице, оживи́.
От вся́каго искуше́ния соблюди́, к Тебе́ прибега́ющих, Богоро́дице, упова́ние на́ше.
Сла́ва: От востаю́щих на мя́ напа́стей го́рько, спаси́ мя, Ма́ти Го́спода моего́ Пренепоро́чная.
И ны́не: Я́же ми́рови спасе́ние подаю́щи Боже́ственным Рождество́м Твои́м, от бе́д мя́ премени́.
ПЕ́СНЬ 4
Ирмо́с: Услы́ша проро́к прише́ствие Твое́, Го́споди, и убоя́ся, я́ко хо́щеши от Де́вы роди́тися, и челове́ком яви́тися: и глаго́лаше: услы́шах слу́х Тво́й, и убоя́хся: сла́ва си́ле Твое́й, Го́споди.
Изнемо́же нището́ю кре́пость души́ моея́, Богороди́тельнице, и лю́тое на мя́ омраче́ние нападе́, от прегреше́ний иму́щее нахо́д: при́зри я́ко светоно́сный о́блак Бо́жий: и просвети́ мя, молю́ся.
Бу́ри зо́л мои́х, и смуще́ние прегреше́ний, преложи́ в тишину́ спасе́ния, я́ко су́щи приста́нище, Всенепоро́чная: рыка́юще и́щут мя́, я́ко льво́ве пожре́ти, па́губы те́х изба́ви мя́, молю́ся.
Сла́ва: В нощи́ и во дни́, на земли́ же и в мо́ри, и на вся́ком ме́сте, спасе́ние тве́рдо су́щи, Богоро́дице, покро́ве непобеди́мый, спаса́й мя́: по Бо́зе бо на Тя́ вои́стинну христиа́не упова́ем.
И ны́не: От вели́ких и разли́чных прегреше́ний же и напа́стей, всегда́ спаса́еши мя́: те́мже я́ко ро́ждшую Тя́ Го́спода молю́, и к Тебе́ прибега́ю, непобеди́мей по́мощи скорбя́щым: от бе́д изведи́ мольба́ми Твои́ми.
ПЕ́СНЬ 5
Ирмо́с: Све́т возсия́й ми́ру, Христе́, просвети́ се́рдце мое́ от но́щи Тебе́ зову́ща, и спаси́ мя.
Спасе́ния Тя́ покро́в сла́вим, Сло́ва Ма́ти, Всенепоро́чная, наве́т не боя́щеся челове́ческих.
Иму́ще Тя́ сте́ну необори́му, искуше́ний же и печа́ли воста́ния избавля́емся, Пречи́стая.
Сла́ва: Изми́ мя от злы́х челове́к язы́ка, Чи́стая: я́коже бо бри́тва изостри́ся, погуби́ти иски́й ду́шу мою́ го́рько.
И ны́не: Приле́жно Ти́ припа́даю, моля́ся: я́ко Ма́ти Зижди́теля моего́, одержа́щих мя́ бе́д свободи́.
ПЕ́СНЬ 6
Ирмо́с: Ки́том пожре́н грехо́вным, вопию́ Тебе́, Христе́, я́ко проро́ка из истле́ния мя́ свободи́.
Го́рести вку́с прие́м, Боже́ственныя сла́дости отчужди́хся, Пречи́стая, те́мже вопию́ Ти: да́руй ми́ по́мощь.
Омраче́ние страсте́й, раба́ мя тли́ соде́ла: те́мже Све́т ро́ждшая, свободи́ мя, Влады́чице.
Сла́ва: Согла́сно Тебе́ и ве́рно испове́даюся, Пречи́стая, и пожру́ Ти́ же́ртву, Тобо́ю изба́влься ско́рби.
И ны́не: Отверзо́шася на мя́ непра́вды уста́, Влады́чице: те́мже мя́ я́ко Засту́пница, си́х вско́ре свободи́.
Та́же, Го́споди, поми́луй, три́жды: Сла́ва, и ны́не:
Конда́к, гла́с 6: Предста́тельство христиа́н непосты́дное, хода́тайство ко Творцу́ непрело́жное, не пре́зри гре́шных моле́ний гла́сы: но предвари́ я́ко Блага́я на по́мощь на́с, ве́рно зову́щих Ти́: ускори́ на моли́тву, и потщи́ся на умоле́ние предста́тельствующи при́сно, Богоро́дице, чту́щих Тя́.
ПЕ́СНЬ 7
Ирмо́с: Росода́тельну у́бо пе́щь соде́ла а́нгел преподо́бным отроко́м, халде́и же опаля́ющее веле́ние Бо́жие мучи́теля увеща́ вопи́ти: благослове́н еси́, Бо́же оте́ц на́ших.
Искуше́ния ду́ши моея́, ю́же ту́чнии юнцы́ ны́не обыдо́ша, Пресвята́я Де́во, Сама́ мя си́х свободи́.
Защища́ющи то́щно, в беде́ су́щих и в печа́ли, ра́дость, Богоро́дице, подае́ши всегда́.
Сла́ва: Побежде́на мя́ всего́ отча́янием де́л и печа́ли, огради́ мя, Де́во, я́ко покро́в все́м неруши́мый.
И ны́не: Предста́тельством Твои́м избавля́емся бе́д и скорбе́й, и обрета́ем бога́тство ве́лие неистоща́емо.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти, Тя́ превозно́сим во вся́ ве́ки.
От челове́ческих снеда́юся озлобле́ний, и молю́ся Богоро́дице, изба́ви мя́ су́етнаго сове́та и́х.
Победи́хся в печа́лех искуше́нии мои́ми, и молю́ся Влады́чице, от си́х мя́ спаси́ невреди́ма.
Сла́ва: Спаси́ мя, Чи́стая, от челове́ка льсти́ва, и язы́ка, и у́ст, и мучи́тельства, и вся́кия ну́жды.
И ны́не: И́же нра́вом прельща́ем е́смь, без отве́та сы́й, к Богоро́дице зову́: вся́ческих мя́ изба́ви зо́л.
ПЕ́СНЬ 9
Ирмо́с: Е́же ра́дуйся от А́нгела прии́мшая, и ро́ждшая Созда́теля Своего́, Де́во, спаси́ Тя велича́ющыя.
Ми́лостива ми́ в печа́лех жития́, Богоро́дице, бу́ди, и спаси́ от бе́д ны́не прибега́ющаго к Тебе́.
Вои́стинну еди́на на земли́ и в мо́ри яви́лася еси́, Чи́стая, кро́в неразори́мь, прибега́ющым Ти́ несумне́нною душе́ю.
Сла́ва: Без ума́ себе́ вся́ческими порабо́тившу лю́тыми паде́ньми, мольба́ми Твои́ми свобо́ду пода́ждь ми́, Всепе́тая.
И ны́не: Тя́ наде́жду и заступле́ние тве́рдо стяжа́в, Чи́стая, велича́я Тя́ я́ко Богоро́дицу, пе́снь ве́рою скончава́ю.
Та́же, Досто́йно е́сть: И Трисвято́е. и по О́тче на́ш: конда́к гла́са. И про́чее по обы́чаю, и отпу́ст.
Неделя 
В неде́лю у́тра, на полу́нощнице 
Кано́н Пресвяте́й и Живонача́льней Тро́ице, [его́же краестро́чие: Шесто́е пе́ние приноша́ю тебе́ Божество́.] Творе́ние Митрофа́ново. Гла́с 6.
ПЕ́СНЬ 1
Ирмо́с: Я́ко по су́ху пешеше́ствовав Изра́иль по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Припе́в: Пресвята́я Тро́ице Бо́же на́ш, сла́ва Тебе́.
Три́ ипоста́си пое́м Богонача́льныя, Еди́нственнаго естества́ неизме́нный зра́к, Блага́го Человеколю́бца Бо́га, прегреше́ний очище́ние на́м да́рующа.
Пресу́щный еди́не, и трисия́нный начерта́ньми Го́споди, в Божестве́ еди́ном Сы́й, вразуми́ на́с, и сподо́би Твоего́ Боже́ственнаго сия́ния.
Сла́ва: Невестоукраси́в Па́вел, ю́же от язы́к Це́рковь, Еди́ному Тебе́ Триипоста́сному Бо́гу покланя́тися научи́, от Него́же, и И́мже, и в Не́мже вся́ бы́ша.
И ны́не, Богоро́дичен: Из чре́ва Твоего́ про́йде у́мное, Богоро́дице, Со́лнце, и осия́ на́с Трисве́тлаго Божества́ заря́ми: Его́же пою́ще, благоче́стно Тя́ ублажа́ем.
ПЕ́СНЬ 3
Ирмо́с: Не́сть свя́т, я́коже Ты́, Го́споди, Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Украси́в Трисве́тлый Бо́же чи́ны небе́сныя, устро́ил еси́ пе́ти Тя́ трисвяты́ми гла́сы: с ни́миже приими́ и на́с воспева́ющих Твою́ бла́гость.
Еди́но непрело́жное Тро́ичное, сообра́зное еди́нственное Богонача́лие пою́ще, мо́лим Тя́ те́пле, грехо́в мно́гих низпосла́ти ны́не на́м проще́ние.
Сла́ва: У́ме Безнача́льный О́тче, сообра́зный Бо́жий Сло́ве, и Ду́ше Боже́ственный, Благи́й и Пра́вый, воспева́ющыя ве́рно Твою́ держа́ву, соблюди́ я́ко Благоутро́бен.
И ны́не, Богоро́дичен: Па́жить потреби́ тли́, челове́к по существу́ бы́в Бо́г мо́й, во утро́бе Твое́й, Чи́стая: и родонача́льники пре́ждняго осужде́ния Еди́н свободи́.
Та́же, Го́споди поми́луй, три́жды.
Седа́лен, гла́с 6. Подо́бен: Е́же о на́с:
Влады́ко Бо́же, при́зри с Небесе́, и ви́ждь на́ше смире́ние я́ко Ще́др, и умилосе́рдися, Человеколю́бче Преблаги́й: ни отку́ду бо наде́емся проще́ние получи́ти злы́х, и́миже согреши́хом. Те́мже бу́ди с на́ми, и никто́же на ны́.
Сла́ва, и ны́не, Богоро́дичен: Влады́чице Чи́стая, при́зри, Богоро́дице, ви́ждь на́ших я́зв боле́зни, и умилосе́рдися, Пречи́стая, и исцели́ со́вестное жже́ние, Твое́ю ми́лостию ороша́ющи, и вопию́щи рабо́м Твои́м: Аз е́смь с ва́ми, и никто́же на вы́.
ПЕ́СНЬ 4
Ирмо́с: Христо́с моя́ си́ла, Бо́г и Го́сподь, честна́я Це́рковь, боголе́пно пое́т взыва́ющи, от смы́сла чи́ста о Го́споде пра́зднующи.
Возвыша́яй мы́сль, Еди́нице Трисве́тлая, и ду́шу и се́рдце Твои́х певе́ц ско́ро возведи́, и сия́ния Твоего́ и све́тлости сподо́би.
Претвори́ и преобрази́ от зло́бы мя́ вся́кия к доброде́тели, Еди́на неизображе́нная, и неизме́нная Тро́ице, и Твои́ми заря́ми просвети́.
Сла́ва: Помы́слив пре́жде, му́дре соста́вил еси́ А́нгелов чи́ны, служи́тельныя Твоея́ бла́гости, Триипоста́сная Еди́нице, с ни́миже приими́ мою́ хвалу́.
И ны́не, Богоро́дичен: И́же естество́м несозда́нный Бо́г Присносу́щный, созда́нное восприе́м челове́ческое естество́, возобрази́ во Святе́й Твое́й утро́бе, Богоро́дице Присноде́во.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся: Тя́ ве́дети, Сло́ве Бо́жий, И́стиннаго Бо́га, от мра́ка грехо́внаго взыва́юща.
Помышля́юще естество́ Богонача́льное, промысли́тельное и спаси́тельное все́х су́щее, Владыко, Трисве́тлое же еди́но, к Тебе́ у́тренюем, проще́ния прося́ще грехопаде́ний.
О́тче Безнача́льный Бо́же, и Соприсносу́щный Сы́не, и Ду́ше Святы́й, утверди́ Единонача́льная Тро́ице Твоя́ певцы́, и от вся́кия напа́сти изба́ви и ско́рби.
Сла́ва: Управля́яй сия́ньми Богоде́тельными, и к благоугожде́нию Твоего́ Триипоста́снаго Божества́, Со́лнце Сла́вы, наставля́я мя́ при́сно, и Боже́ственнаго Ца́рствия сотвори́ прича́стника.
И ны́не, Богоро́дичен: И́же вся́ нося́й и соблюда́яй всеси́льною Твое́ю руко́ю, Сло́ве Бо́жий, неизме́нне, сохрани́ и соблюди́ Тя сла́вящыя, моли́твами Ро́ждшия Тя́ Богома́тере.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Прему́дрость и ра́зум, Богонача́лие Трисве́тлое певце́м Твои́м да́руй, и добро́ты луча́ми светоде́тельныя Твоея́ бла́гости, осиява́тися все́х сподо́би. [Два́жды.]
Сла́ва: Све́те Неразде́льный по существу́, Трисия́нне, Вседержи́тельне, Непристу́пне, сердца́ озари́ ве́рно хва́лящих держа́ву Твою́, и к Боже́ственней любви́ впери́.
И ны́не, Богоро́дичен: В Тя́ всели́ся, Присноде́во, я́ве Вседержи́тель и Госпо́дь все́х, и Еди́ному Трисия́нному зра́ку Божества́ челове́ки покланя́тися научи́.
Го́споди, поми́луй, три́жды.
Седа́лен, гла́с 6: Подо́бен: Е́же о на́с:
О́тче и Сы́не со Ду́хом Святы́м, при́зри на ны́ ве́рою Тебе́ покланя́ющыяся, и сла́вящыя держа́ву Твою́, Благоутро́бне, со о́гненными бре́ннии, ино́го бо ра́зве Тебе́ не ве́мы, и возопи́й пою́щым Тя́: Аз е́смь с ва́ми, и никто́же на вы́.
Сла́ва, и ны́не, Богоро́дичен: При́зри на ны́, Всепе́тая Богоро́дице, возсия́й просвеще́ние сердца́м омраче́нным, и озари́ ста́до Твое́, Пречи́стая. Ели́ко бо хо́щеши и мо́жеши, я́ко Ма́ти су́щи Зижди́теля Твоего́, и возопи́й моля́щым Тя́: Аз е́смь с ва́ми, и никто́же на вы́.
ПЕ́СНЬ 7
Ирмо́с: Росода́тельну у́бо пе́щь соде́ла А́нгел преподо́бным отроко́м, халде́и же опаля́ющее веле́ние Бо́жие мучи́теля увеща́ вопи́ти: благослове́н еси́, Бо́же оте́ц на́ших.
Кре́пкую мне́ мы́сль устро́й Трисве́тлая начерта́ньми Еди́нице, е́же храни́ти и соблюда́ти Боже́ственныя за́поведи Твоя́, и всегда́ пе́ти Тебе́ ве́рно: благослове́н еси́, Бо́же оте́ц на́ших.
Я́ко то́ждеством естества́ пое́мый, неизрече́нно Еди́нственный Бо́же, Ли́цы же Тро́ицы нося́ число́, соблюди́ все́х на́с от разли́чных искуше́ний и обстоя́ний.
Сла́ва: Соесте́ственна и Соприсносу́щна сла́вим, Еди́наго Тя́ по существу́ Бо́га, сво́йствы неслия́нне Ипоста́сными Тро́ице, разли́чное про́сто предлага́юще, во зра́це непреме́ннем я́ве.
И ны́не, Богоро́дичен: Бо́г Пресу́щный прия́т, Пречи́стая, от чре́ва Твоего́ чи́стаго на́ше человеколюбе́зне смеше́ние я́ве, и все́х научи́ вопи́ти: благослове́н еси́, Бо́же оте́ц на́ших.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти: Тя́ превозно́сим во вся́ ве́ки.
Очище́ние прегреше́ний ско́ро пода́ждь ми́, и страсте́й многообра́зных избавле́ние, сообра́зная Тро́ице, Еди́нице Триипоста́сная: да Тя́ сла́влю во вся́ ве́ки.
Воли́тель ми́лости изве́ствован, я́ко Бо́г ми́лостив, все́х поми́луй, Трисве́тлая Еди́нице и Тро́ице Преблага́я, славосло́вящих Твое́ вели́чествие.
Сла́ва: От Све́та Присносу́щнаго Отца́, Све́та Соприсносу́щна ро́ждшася Сло́ва, со Ду́хом исхо́дным Све́том, ве́рою сла́вим, и превозно́сим во вся́ ве́ки.
И ны́не, Богоро́дичен: Врача́ челове́ком, Пречи́стая, родила́ еси́ Всеси́льнаго Сло́ва, Христа́ Го́спода, прароди́тельныя я́звы все́х исцеля́юща, превознося́щих Его́ во ве́ки.
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни А́нгельстии взира́ти: Тобо́ю же, Всечи́стая, яви́ся челове́ком Сло́во Воплоще́нно. Его́же велича́юще, с Небе́сными во́и Тя́ ублажа́ем.
Зре́ти чи́нове херуви́мстии, Влады́ко, добро́ты Твоея́ сла́вы не могу́ще, кри́лы покрыва́ющеся, непреста́нно Тро́ичную пе́снь вопию́т, Триипоста́сную Твоего́ Богонача́лия Еди́нственнаго держа́ву сла́вяще.
Твоя́ сия́ния, Со́лнце незаходи́мое, Твои́х рабо́в пода́ждь сердца́м, и просвети́ ду́шы, и изба́ви от мно́гих прегреше́ний, Еди́не Всеми́лостиве, и Триипоста́сне: и нетле́нныя Твоея́ жи́зни на́с сподо́би.
Сла́ва: Е́же Све́т Единоче́стный, и Трисо́лнечный, и Светоде́тельный, Божество́ су́щее озари́ ве́рою Тя́ пою́щих, и от мра́чнаго изба́ви злоде́йства, и сподо́би светле́йших Твои́х селе́ний, я́ко Преблаги́й.
И ны́не, Богоро́дичен: Прему́дре челове́ка пре́жде созда́ Сы́н Тво́й, Де́во, и истле́вшаго обнови́ Тобо́ю, Всепе́тая: и Боже́ственнаго Све́та зари́ невече́рния все́х испо́лни, Тя́ Богоро́дицу и́стинну ве́рою сла́вящих.
Посе́м припе́в Григо́рия Синаи́та: Досто́йно е́сть: И про́чее полу́нощницы.
В неде́лю на у́трени 
По екса́ псалме́х, Бо́г Госпо́дь, и яви́ся: на гла́с 6, и глаго́лем тропа́рь: А́нгельския си́лы на гро́бе Твое́м: [Два́жды.] Сла́ва, и ны́не: Благослове́нную нареки́й Твою́ Ма́терь: И обы́чное стихосло́вие псалти́ра.
По 1-м стихосло́вии, седа́льны воскре́сны, гла́с 6:
Гро́бу отве́рсту, а́ду пла́чущуся, Мари́а вопия́ше ко скры́вшымся апо́столом: изыди́те виногра́да де́лателие, пропове́дите Воскресе́ния сло́во: воскре́се Госпо́дь, подая́ ми́рови ве́лию ми́лость.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Го́споди, предстоя́ше гро́бу Твоему́ Мари́а Магдали́на, и пла́каше вопию́щи, вертогра́даря Тя́ мня́щи, глаго́лаше: где́ сокры́л еси́ ве́чный Живо́т? где́ положи́л еси́, и́же на престо́ле Херуви́мстем¹¹? стрегу́щии бо сего́, от стра́ха омертве́ша. Или́ Го́спода моего́ дади́те ми́, или́ со мно́ю возопи́йте: и́же в ме́ртвых бы́в, и ме́ртвыя воскреси́в, сла́ва Тебе́.
Сла́ва, и ны́не, Богоро́дичен: Преднапису́ет Гедео́н зача́тие, и сказу́ет Дави́д рождество́ твое́, Богоро́дице: сни́де бо я́ко до́ждь на руно́, сло́во во чре́во твое́, и прозябла́ еси́ без се́мене, земле́ свята́я, ми́рови спасе́ние, Христа́ Бо́га на́шего, Благода́тная.
По 2-м стихосло́вии седа́льны воскре́сны, гла́с 6:
Живо́т во гро́бе возлежа́ше, и печа́ть на ка́мени надлежа́ше: я́ко Царя́ спя́ща во́ини стрежа́ху Христа́, и враги́ Своя́ неви́димо порази́вый, воскре́се Госпо́дь.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Преднапису́ет Ио́на гро́б Тво́й, и сказу́ет Симео́н воста́ние Боже́ственное, безсме́ртне Го́споди: соше́л бо еси́ я́ко ме́ртв во гро́б, разруши́вый а́дова врата́. Воскре́сл же еси́ кроме́ тле́ния я́ко Влады́ка, во спасе́ние ми́ра, Христе́ Бо́же на́ш, просвети́вый су́щыя во тьме́.
Сла́ва, и ны́не, Богоро́дичен: Богоро́дице Де́во, моли́ Сы́на Твоего́, во́лею пригвожде́ннаго на Кресте́, и воскре́сшаго из ме́ртвых Христа́ Бо́га на́шего, спасти́ся душа́м на́шым.
По непоро́чных, ипакои́, гла́с 6:
Во́льною и животворя́щею Твое́ю сме́ртию, Христе́, врата́ а́дова сокруши́в я́ко Бо́г, отве́рзл еси́ на́м дре́вний ра́й, и воскре́с из ме́ртвых, изба́вил еси́ от тле́ния живо́т на́ш.
Та́же степе́нна, гла́с 6. Антифо́н 1, и́хже повторя́юще пое́м.
На не́бо о́чи мои́ возвожу́, к Тебе́, Сло́ве: уще́дри мя́, да живу́ Тебе́.
Поми́луй на́с уничиже́нных, устроя́я благопотре́бныя Твоя́ сосу́ды, Сло́ве.
Сла́ва: Свято́му Ду́ху, вся́кая всеспаси́тельная вина́, а́ще ко́ему Се́й по достоя́нию дхне́т, ско́ро взе́млет от земны́х: восперя́ет, возраща́ет, устроя́ет горе́.
И ны́не, то́йже.
Антифо́н 2:
А́ще не Госпо́дь бы бы́л в на́с, никто́же от на́с проти́ву возмо́гл бы вра́жиим бра́нем одоле́ти: побежда́ющии бо от зде́ возно́сятся.
Зубы́ и́х да не я́та бу́дет душа́ моя́ я́ко птене́ц, Сло́ве: увы́ мне́, ка́ко и́мам от врага́ избы́ти грехолюби́в сы́й!
Сла́ва: Святы́м Ду́хом обоже́ние все́м, благоволе́ние, ра́зум, ми́р и благослове́ние: равноде́телен бо е́сть Отцу́ и Сло́ву.
И ны́не, то́йже.
Антифо́н 3:
Наде́ющиися на Го́спода враго́м стра́шни, и все́м ди́вни: горе́ бо зря́т.
В беззако́ния ру́к свои́х, пра́ведных жре́бий, помо́щника Тя́ име́я Спа́се, не простира́ет.
Сла́ва: Свята́го Ду́ха держа́ва на все́х: Ему́же вы́шняя во́инства покланя́ются, со вся́ким дыха́нием до́льным.
И ны́не, то́йже: Проки́мен гла́с 6: Го́споди, воздви́гни си́лу Твою́, и прииди́ во е́же спасти́ на́с. Сти́х: Пасы́й Изра́иля вонми́, наставля́яй я́ко овча́ Ио́сифа. Вся́кое дыха́ние: Сти́х: Хвали́те Бо́га во святы́х Его́: Ева́нгелие воскре́сно: Воскресе́ние Христо́во: Псало́м пятидеся́тый. И про́чая по ря́ду.
Кано́н воскре́сен. Гла́с 6.
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Припе́в: Сла́ва, Го́споди, свято́му Воскресе́нию Твоему́.
Распросте́ртыма дла́ньма на Кресте́, Оте́ческаго испо́лнил еси́ благоволе́ния, Благи́й Иису́се, вся́ческая. Те́мже побе́дную пе́снь Тебе́ вси́ пои́м.
Стра́хом к Тебе́ я́ко рабы́ня, сме́рть повеле́на приступи́ Влады́це живота́, то́ю подаю́щему на́м безконе́чный живо́т и воскресе́ние.
Богоро́дичен: Своего́ прие́мши Соде́теля, я́ко Са́м восхоте́, от безсе́меннаго Твоего́ чре́ва, па́че ума́ воплоща́ема, Чи́стая, тва́рей вои́стинну яви́лася еси́ Влады́чица.
И́н кано́н, кре́стовоскре́сен.
Пе́снь 1. Ирмо́с: Волно́ю морско́ю:
Суди́лищу Пила́тову предстои́т хотя́ беззако́нному суду́, я́ко суди́мь Судия́, и от руки́ непра́вды по лицу́ зауша́ется Бо́г, его́же трепе́щут земля́, и небе́сная.
Просте́рл еси́ Боже́ственнеи дла́ни Твои́, Спа́се, на Пречи́стем Твое́м и Живоно́снем Кресте́: и собра́л еси́ язы́ки в позна́ние Твое́, Влады́ко, покланя́ющыяся, Го́споди, сла́вному Твоему́ распя́тию.
КрестоБогоро́дичен: Стоя́ше сле́з исто́чники испуща́ющи, Пренепоро́чная, при Кресте́ Твое́м, Спа́се, я́же от ребра́ Твоего́ ка́пли крове́й зря́щи, Христе́, и Твою́ безприкла́дную ми́лость сла́вящи.
И́н кано́н пресвяте́й Богоро́дице, [его́же краестро́чие: Ма́ти Бо́жия, незави́стную ми́ да́ждь благода́ть.]
Ирмо́с: Я́ко по су́ху пешеше́ствовав Изра́иль:
Прича́щшися Е́ва саду́, преслуша́ннаго бра́шна¹², кля́тву введе́: но сию́ разре́шила еси́, Чи́стая, благослове́ния нача́ток Христа́ Ро́ждши.
Я́же би́сера от Боже́ственныя мо́лнии Христа́ ро́ждши, страсте́й мои́х мглу́, и прегреше́ний смуще́ние, Чи́стая, разжени́ све́том Твоея́ све́тлости.
Язы́ков ча́яние, Иа́ков из Тебе́ воплоща́емаго предзря́ше та́йно у́мныма очи́ма Бо́га, изба́вльшаго на́с хода́тайством Твои́м.
Оскуде́вшым князе́м от коле́на Иу́дова, Пречи́стая, Сы́н Тво́й и Бо́г, проше́д во́ждь, над концы́ земны́ми ны́не вои́стинну воцари́ся.
Катава́сиа: Отве́рзу уста́ моя́:
ПЕ́СНЬ 3
Ирмо́с: Не́сть свя́т, я́коже Ты́, Го́споди, Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Бо́га распина́ема пло́тию зря́щи тва́рь растаява́шеся стра́хом: но содержи́тельною дла́нию на́с ра́ди Распя́таго, кре́пко держи́ма бе́.
Сме́ртию сме́рть разоре́на лежи́т окая́нная без дыха́ния: Живота́ бо не терпя́щи Боже́ственнаго прираже́ния, умерщвля́ется кре́пкий¹³, и да́руется все́м воскресе́ние.
Богоро́дичен: Боже́ственнаго рождества́ Твоего́, Чи́стая, вся́кий естества́ чи́н превосхо́дит чу́до: Бо́га бо преесте́ственне зачала́ еси́ во чре́ве, и ро́ждши пребыва́еши при́сно Де́ва.
И́н Ирмо́с: Тебе́ на вода́х:
Во гро́бе тридне́вствовавый воскреси́л еси́ животворя́щим воста́нием Твои́м пре́жде умерщвле́нныя, и осужде́ния разреши́вшеся ра́достно веселя́хуся, се́ избавле́ние прише́л еси́, Го́споди, взыва́юще.
Сла́ва Твоему́ воста́нию, Спа́се на́ш, я́ко на́с от а́да тле́ния, и сме́рти изба́вил еси́ я́ко Всеси́лен, и пою́ще глаго́лем: не́сть свя́т ра́зве Тебе́, Го́споди Человеколю́бче.
Богоро́дичен: Ты́ от Тебе́ ро́ждшагося я́ко ви́дела еси́ уя́звлена копие́м, уязви́лася еси́ се́рдцем, Пресвята́я Всенепоро́чная, и ужаса́ющися глаго́лала еси́: что́ Тебе́ воздаде́, Ча́до, наро́д пребеззако́нный?
И́н Ирмо́с: Не́сть свя́т, я́коже Ты́:
Тле́нную мою́ пло́ть и сме́ртную, Всечи́стая Богома́ти, из чре́ва Твоего́ несказа́нно прие́м Благи́й, и обезтле́нив сию́, ве́чне Себе́ связа́л е́сть.
Бо́га воплоща́ема из Тебе́ зря́ще, Де́во, ужаса́хуся стра́хом ли́цы а́нгельстии, и я́ко Ма́терь Бо́жию немо́лчными пе́сньми Тя́ почита́ют.
Ужасе́ся, го́ру у́мную ви́дев Тя́ проро́к Дании́л, из нея́же ка́мень отсече́ся кроме́ ру́к: и де́монская ка́пища, Богома́ти, кре́пко сокруши́.
Не мо́жет сло́во Тя́ челове́ческое, ниже́ язы́к, Де́во, похвали́ти досто́йно: из Тебе́ бо без се́мене Жизнода́вец Христо́с воплоти́тися, Пречи́стая, благоволи́.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь Боголе́пно пое́т взыва́ющи, от смы́сла чи́ста о Го́споде пра́зднующи.
Дре́во процвело́ е́сть, Христе́, и́стинныя жи́зни: кре́ст бо водрузи́ся, и напое́н бы́в кро́вию и водо́ю от нетле́ннаго Твоего́ ребра́, живо́т на́м прозябе́.
Не ктому́ зми́й мне́ ло́жне обоже́ние подлага́ет: Христо́с бо богоде́латель челове́ческаго естества́, ны́не невозбра́нно стезю́ живота́ мне́ отве́рзе.
Богоро́дичен: Я́ко вои́стинну неизвеща́нна и непостижи́ма, я́же Твоего́ боголе́пнаго, Богоро́дице, су́ть рождества́, су́щым на земли́ и на небеси́, Присноде́во, та́инства.
И́н Ирмо́с: На кресте́ Твое́ Боже́ственное истоща́ние:
Честны́й кре́ст Тво́й почита́ем, и гво́зди, Христе́, и свято́е копие́ с тро́стию, вене́ц и́же от те́рний, и́миже от а́дова истле́ния изба́вихомся.
Гро́б, Cпа́се, Тя́ подъя́т во́лею ме́ртва о на́с я́вльшагося, но ника́коже возмо́же, Сло́ве, удержа́ти: я́ко Бо́г бо воскре́сл еси́, спаса́я ро́д на́ш.
КрестоБогоро́дичен: Богороди́тельнице Присноде́во, Спа́са Христа́ челове́ком ро́ждшая, от бе́д и му́к изба́ви на́с, прибега́ющих ве́рою к Боже́ственному Покро́ву Твоему́.
И́н Ирмо́с: Христо́с моя́ си́ла:
Пое́м, Пречи́стая, Тебе́ Всенепоро́чную, и́же Тобо́ю спа́сшиися, и благоче́стно пою́ще взыва́ем: благослове́нна, я́же Бо́га Присноде́во ро́ждшая.
Све́т незаходи́мый, Де́во, родила́ еси́, су́щым во тьме́ жития́, пло́тию светя́щ, Всеблаже́нная, и пою́щым Тя́, ра́дость, Присноде́во, источи́ла еси́.
Благода́ть процвете́, зако́н преста́, Тобо́ю, Всесвята́я: Ты́ бо, Чи́стая, родила́ еси́ Го́спода, подаю́щаго на́м, Присноде́во, оставле́ние.
Ме́ртва мя́ показа́ сада́ вкуше́ние, жи́зни же дре́во из Тебе́ я́вльшееся, Пречи́стая, воскреси́, и ра́йския сла́дости насле́дника мя́ устро́и.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся, Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Уступа́ют мне́ Херуви́ми ны́не, и пла́менное ору́жие, Влады́ко, плещы́ мне́ дае́т, Тя́ ви́девше, Сло́ве Бо́жий, и́стиннаго Бо́га, разбо́йнику пу́ть сотво́ршаго в ра́й.
Не ктому́ бою́ся, е́же в зе́млю, Влады́ко Христе́, возвраще́ния: Ты́ бо от земли́ мя́ возве́л еси́ забве́нна, благоутро́бия ра́ди мно́гаго, к высоте́ нетле́ния воскресе́нием Твои́м.
Богоро́дичен: И́же Богоро́дицу тя́ от души́, Влады́чице ми́ра Блага́я, испове́дающих спаси́: Тебе́ бо предста́тельство непобори́мое и́мамы, и́стинную Богороди́тельницу.
И́н Ирмо́с: Богоявле́ния Твоего́, Христе́:
Сне́дию дре́ва во Еде́ме прельсти́выйся в тлю́ поползе́ родонача́льник, преслу́шавый, Го́споди, за́поведи Твоя́, Преблаги́й: но сего́ Кресто́м па́ки возве́л еси́ в пе́рвую добро́ту, послушли́в Отцу́ Спа́се бы́вый.
Твое́ю сме́ртию, Бла́же, сме́рти потреби́ся держа́ва, исто́чник жи́зни на́м источи́, и безсме́ртие дарова́ся: сего́ ра́ди погребе́нию Твоему́ и воскресе́нию ве́рою покланя́емся, и́мже я́ко Бо́г ми́р ве́сь просвети́л еси́.
КрестоБогоро́дичен: Живы́й на небесе́х и Творе́ц все́х Госпо́дь, во Твою́, Всенепоро́чная, всели́ся неизрече́нно утро́бу, просла́вивый Тя́ превы́шшую небе́с, и святе́йшую чино́в невеще́ственных: те́мже ны́не и́же на земли́ Тя ублажа́ем.
И́н Ирмо́с: Бо́жиим све́том Твои́м:
Чистото́ю возсия́вши све́тло Боже́ственное пребыва́ние Влады́ки, Всепе́тая, была́ еси́. Ты́ бо еди́на Ма́ти Бо́жия яви́лася еси́, во объя́тиих я́ко младе́нца Сего́ носи́вши.
Нося́щи добро́ту у́мную, красне́йшия Твоея́ души́, Неве́ста Бо́жия была́ еси́, запеча́тствована де́вством, Чи́стая, и све́том чистоты́ ми́р просвеща́ющи.
Да рыда́ет собра́ние злочести́вых, не пропове́дающих Тя́ я́ве Чи́стую Богома́терь: Ты́ бо врата́ Бо́жия све́та яви́лася еси́ на́м, мра́к прегреше́ний разгоня́ющи.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Распина́емь, Влады́ко, гвоздьми́ у́бо кля́тву ю́же на на́с потреби́л еси́: копие́м же пробода́емь в ребро́, Ада́мово рукописа́ние растерза́в, ми́р свободи́л еси́.
Ада́м низведе́ся, ле́стию запя́т бы́в, ко а́дове про́пасти: но и́же естество́м, Бо́г же и ми́лостив, сше́л еси́ на взыска́ние, и на ра́му поне́с, совоскреси́л еси́.
Богоро́дичен: Пречи́стая Влады́чице, ро́ждшая челове́ком ко́рмчию Го́спода, страсте́й мои́х непостоя́нное и лю́тое утоли́ смуще́ние, и тишину́ пода́ждь се́рдцу моему́.
И́н Ирмо́с: Я́т бы́сть:
Христоуби́йца и пророкоуби́йца бы́сть евре́йское мно́жество: я́ко бо проро́ки дре́вле и́стины су́щыя та́йныя лучи́, уби́ти не убоя́ся: си́це и ны́не Го́спода, его́же пропове́даху они́ тогда́, за́вистию влеко́ми уби́ша, но на́м бы́сть живо́т умерщвле́ние Его́.
Я́т бы́л еси́, но не удержа́н Спа́се во гро́бе, а́ще бо и во́лею вкуси́л еси́ сме́рти, Сло́ве, но воскре́сл еси́ я́ко Бо́г безсме́ртен, совоздви́гнувый у́зники су́щыя во а́де, и ра́дость жена́м вме́сто печа́ли пре́жния, па́ки премени́вый.
Богоро́дичен: Безче́стен Тво́й и ску́ден яви́ся ви́д плотски́й па́че челове́ков, во вре́мя стра́сти: и́бо Божества́ существо́м, красе́н добро́тою Дави́ду показа́ся: но жезло́м Твоего́ Ца́рствия враго́в сотры́й кре́пость, глаго́лаше, Чи́стая: о Сы́не мо́й и Бо́же, от гро́ба воста́ни.
И́н Ирмо́с: Жите́йское мо́ре:
Вели́кий преднаписа́ во проро́цех Моисе́й Тя́, ковче́г, и трапе́зу, и све́щник, и ру́чку, обра́зно назна́менуя воплоще́ние, е́же из Тебе́ Вы́шняго, Ма́ти Де́во.
Умерщвля́ется сме́рть, и тле́ние упражня́ется Ада́мова осужде́ния, о Влады́чице! Плоду́ Твоему́ прирази́вшееся: Жи́знь бо родила́ еси́, от истле́ния избавля́ющую пою́щих Тя́.
Зако́н изнемо́же, и се́нь ми́мо и́де, па́че ума́ и смы́сла я́вльшейся ми́ благода́ти, е́же от Тебе́, Де́во, рождества́, Бо́га и Спа́са, многопе́тая.
Конда́к, гла́с 6: Живонача́льною дла́нию, уме́ршыя от мра́чных удо́лий, Жизнода́вец воскреси́в все́х Христо́с Бо́г, воскресе́ние подаде́ челове́ческому ро́ду: е́сть бо все́х Спаси́тель, Воскресе́ние и Живо́т, и Бо́г все́х.
И́кос: Кре́ст и погребе́ние Твое́, Жизнода́вче, воспева́ем ве́рнии, и покланя́емся, я́ко а́д связа́л еси́, Безсме́ртне, я́ко Бо́г Всеси́льный: и ме́ртвыя совоскреси́л еси́, и врата́ сме́ртная сокруши́л еси́, и держа́ву а́дову низложи́л еси́, я́ко Бо́г. Те́мже земноро́днии славосло́вим Тя́ любо́вию, воскре́сшаго, и низложи́вшаго вра́жию держа́ву всепа́губную, и все́х воскреси́вшаго в Тя́ ве́ровавших, и ми́р изба́вльшаго от стре́л змии́ных, и от пре́лести вра́жия, я́ко Бо́г все́х.
ПЕ́СНЬ 7
Ирмо́с: Росода́тельну у́бо пе́щь соде́ла А́нгел преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́, Бо́же оте́ц на́ших.
Рыда́ющее во стра́сти Твое́й со́лнце, во мра́к облече́ся, и во дни́ по все́й, Влады́ко, земли́ све́т поме́рче, вопия́: благослове́н еси́, Бо́же оте́ц на́ших.
Облеко́шася, Христе́, схожде́нием Твои́м во све́т преиспо́дняя, пра́отец же весе́лия испо́лнь яви́ся ликовству́я, взыгра́ся вопия́: благослове́н еси́, Бо́же оте́ц на́ших.
Богоро́дичен: Тобо́ю, Ма́ти Де́во, све́т возсия́ все́й вселе́нней све́тлый: Зижди́теля бо Ты́ все́х родила́ еси́ Бо́га. Его́же проси́, Всечи́стая, на́м низпосла́ти ве́рным ве́лию ми́лость.
И́н Ирмо́с: Неизрече́нное чу́до:
О стра́ннаго о́браза! Изра́иля Избавле́й от рабо́ты фарао́нския, распина́ется во́лею от него́, и разреша́ет вери́ги согреше́ний. Ему́же ве́рою пое́м: изба́вителю Бо́же, благослове́н еси́.
Тебе́, Спа́са, на ло́бнем распя́ша пребеззако́нных о́троцы нечести́вии, врата́ ме́дная и вереи́ сломи́вшаго, во спасе́ние на́с пою́щих: изба́вителю Бо́же, благослове́н еси́.
Богоро́дичен: Е́вы дре́вния свобожде́ние ро́ждшая от кля́твы, разреша́еши Ада́ма, Де́во Чи́стая. Те́мже со а́нгелы Тя́, с Сы́ном Твои́м пое́м и вопие́м: изба́вителю Бо́же, благослове́н еси́.
И́н Ирмо́с: Росода́тельну у́бо пе́щь:
Ю́нош трие́х пе́щь не опали́, рождество́ прообразу́ющих Твое́: Боже́ственный бо о́гнь Тебе́ не опали́в, всели́ся в Тя́, и вся́ научи́ вопи́ти: благослове́н еси́, Бо́же оте́ц на́ших.
Блажа́т концы́ Тя, Всечи́стая Ма́ти, я́коже прорекла́ еси́, просвеща́еми светолу́чными сия́ньми Твои́ми, и благода́тию пою́ще, вопию́т: благослове́н еси́, Бо́же оте́ц на́ших.
Па́губныя у́бо зу́бы в мя́ вонзе́ зми́й лука́внейший: но са́м¹⁴ Тво́й Богома́ти, сокруши́ Сы́н, кре́пость же мне́ даде́ вопи́ти: благослове́н еси́, Бо́же оте́ц на́ших.
Очисти́лище естества́ Ты́ еси́ еди́на богоблаже́нная, на ра́му бо херуви́мску седя́щаго Бо́га во объя́тиих нося́щи вопие́ши: благослове́н еси́, Бо́же оте́ц на́ших.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти, Тя́ превозно́сим во вся́ ве́ки.
Иуде́йския дре́вле пророкоуби́йцы лю́ди, богоуби́йцы за́висть ны́не соде́ла, Тебе́ на кре́ст возне́сшыя, Сло́ве Бо́жий: Его́же превозно́сим во вся́ ве́ки.
Небе́снаго кру́га не оста́вил еси́, и во а́д соше́д, всего́ совоздви́гл еси́ лежа́щаго во гно́ищи, Христе́, челове́ка, Тя́ превознося́ща во вся́ ве́ки.
Богоро́дичен: От Све́та Светода́вца Сло́ва зачала́ еси́, и ро́ждши неизрече́нно Сего́, просла́вилася еси́: Ду́х бо в Тя́, Отрокови́це, Бо́жий всели́ся. Те́мже Тя́ пое́м во вся́ ве́ки.
Ин Ирмо́с: Ужасни́ся боя́йся не́бо:
Ужасе́ся вся́к слу́х, ка́ко Вы́шний во́лею прии́де на зе́млю, а́дову кре́пость разруши́ти кресто́м и погребе́нием, и вся́ воздви́гнути зва́ти: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Преста́ а́дово мучи́тельство, и ца́рство уничижи́ся про́чее, на кресте́ бо на земли́ водру́зився, и́же над все́ми Бо́г, сего́ могу́тство низложи́. Его́же о́троцы благослови́те, свяще́нницы воспо́йте, лю́дие превозноси́те во вся́ ве́ки.
О неизрече́ннаго Твоего́, Христе́, человеколю́бия, и неизглаго́ланных бла́г! Мене́ бо ви́дя погиба́юща во а́дове темни́це, стра́сти претерпе́вый изба́вил еси́. Те́мже Тя́ благослови́м все́х Влады́ку, и превозно́сим во вся́ ве́ки.
Ин Ирмо́с: Из пла́мене преподо́бным:
Позлаще́ною ри́зою я́коже Цари́цу Сы́н Тво́й просвети́в заре́ю Ду́ха, Тебе́ одесну́ю Себе́ поста́ви, Пречи́стая: Его́же превозно́сим во вся́ ве́ки.
И́же хоте́нием еди́ным ми́р водрузи́вый, от пречи́стыя Твоея́ утро́бы пло́ть взе́млет, свы́ше сию́ назда́ти хотя́: Его́же превозно́сим во вся́ ве́ки.
Счета́нием Сло́ва ко мне́ челове́ку, Боже́ственное жили́ще была́ еси́, Пречи́стая, просия́вши я́ве де́вства све́тлостию: те́мже Тя́ пое́м во вся́ ве́ки.
Златоза́рный Тя́ све́щник предвообрази́, прие́мшую несказа́нно Све́т Непристу́пный, ра́зумом Свои́м озаря́ющ вся́ческая. Те́мже Тя́ пое́м, Чи́стая, во ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: с припе́вом: Честне́йшую Херуви́м:
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни А́нгельстии взира́ти: Тобо́ю же, Всечи́стая, яви́ся челове́ком Сло́во воплоще́нно, Его́же велича́юще, с Небе́сными во́и Тя́ ублажа́ем.
Страсте́й неприча́стен Ты́ пребы́л еси́, Сло́ве Бо́жий, пло́тию приобщи́вся страсте́м: но реши́ши от страсте́й челове́ка, страсте́м бы́в стра́сть, Спа́се на́ш: еди́н бо еси́ безстра́стен, и всеси́лен.
Тлю́ сме́ртную прие́м, тле́ния соблю́л еси́ те́ло Твое́ невку́сно, Твоя́ же животворя́щая и Боже́ственная, Влады́ко, душа́, во а́де не оста́влена бы́сть: но я́коже от сна́ воскре́с, на́с совоздви́гл еси́.
Тро́ичен: Бо́га Отца́, Сы́на собезнача́льна, вси́ челове́цы устна́ми у́бо чи́стыми сла́вим, неизрече́нную же и пресла́вную Ду́ха Всесвята́го си́лу чти́м: еди́на бо еси́ всеси́льная Тро́ица неразлу́чная.
И́н Ирмо́с: Не рыда́й Мене́, Ма́ти:
А́ще и во гро́б соше́л еси́ я́ко ме́ртв, Жизнода́вче, но а́дову кре́пость разруши́л еси́, Христе́, совоздви́гнув ме́ртвыя, я́же и поглоти́, и воскресе́ние все́м по́дал еси́, я́ко Бо́г, ве́рою и любо́вию Тя́ велича́ющым.
Да ра́дуется тва́рь, и да процвете́т я́ко кри́н: Христо́с бо от ме́ртвых воста́ я́ко Бо́г. Где́ Твое́, сме́рте, ны́не жа́ло, воззове́м? Где́ Твоя́, а́де, побе́да? Низложи́ Тя в зе́млю, Возвы́сивый ро́г на́ш, я́ко благоутро́бен.
КрестоБогоро́дичен: Но́сиши Нося́щаго вся́, и держи́ши я́ко Младе́нца в рука́х, из руки́ избавля́ющаго на́с бори́теля врага́, Пречи́стая Влады́чице, и ви́диши на кре́ст дре́ва возвыша́ема, от ро́ва зло́бы на́с возвы́сивша.
И́н Ирмо́с: Бо́га челове́ком не возмо́жно:
Звезда́ сия́ющи заря́ми Божества́ от Иа́кова, от мра́ка содержи́мым возсия́: Тобо́ю бо Всечи́стая, Христо́с Бо́г Сло́во соплоще́нно: И́мже просвеща́еми, с небе́сными во́и Тя́ ублажа́ем.
Укре́плься си́лою Твое́ю и благода́тию, Тебе́ пе́снь усе́рдно от се́рдца возложи́х: но сию́ приими́, Де́во Чи́стая, благода́ть воздаю́щи Твою́ многосве́тлую, от нетле́нных сокро́вищ, Богоблаже́нная.
Поста́в показа́лася еси́ я́ве Божества́, в не́мже ри́зу телесе́ Сло́во истка́, богосоде́лав мо́й, Де́во, зра́к: в него́же обле́кся все́х Спасе́, от смы́сла чи́ста Тебе́ велича́ющих.
Ме́ртвым воскресе́ние ны́не дарова́ся, Твои́м несказа́нным и неизрече́нным рождество́м, Богоро́дице Всечи́стая: жи́знь бо из Тебе́ пло́тию обле́кшися, все́м возсия́, и сме́ртную дря́хлость я́ве разруши́.
По катава́сии ектениа́ ма́лая. Та́же: Свя́т Госпо́дь Бо́г на́ш: Ексапостила́рий у́тренний.
На хвали́тех стихи́ры воскре́сны, гла́с 6:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Кре́ст Тво́й, Го́споди, жи́знь и воскресе́ние лю́дем Твои́м е́сть, и наде́ющеся на́нь, Тебе́ воскре́сшаго Бо́га на́шего пое́м: поми́луй на́с.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Погребе́ние Твое́, Влады́ко, ра́й отве́рзе ро́ду челове́ческому: и от истле́ния изба́вльшеся, Тебе́ воскре́сшаго Бо́га на́шего пое́м: поми́луй на́с.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Со Отце́м и Ду́хом Христа́ воспои́м, воскре́сшаго из ме́ртвых, и к Нему́ вопии́м: Ты́ Живо́т еси́ на́ш, и Воскресе́ние, поми́луй на́с.
Сти́х: Хвали́те Его́ во гла́се тру́бнем, хвали́те Его́ во псалти́ри и гу́слех.
Тридне́вен воскре́сл еси́ Христе́ от гро́ба я́коже пи́сано е́сть, совоздви́гнувый пра́отца на́шего. Те́мже Тя́ и сла́вит ро́д челове́ческий, и воспева́ет Твое́ воскресе́ние.
И́ны стихи́ры Анато́лиевы.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Го́споди, ве́лие и стра́шно е́сть Твоего́ воскресе́ния та́инство: та́ко бо произше́л еси́ от гро́ба, я́ко жени́х от черто́га, сме́ртию сме́рть разруши́вый, да Ада́ма свободи́ши. Те́мже на Небесе́х А́нгели ликовству́ют, и на земли́ челове́цы сла́вят, е́же на на́с бы́вшее благоутро́бие Твое́, Человеколю́бче.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
О пребеззако́ннии иуде́е, где́ су́ть печа́ти и сре́бреницы, я́же да́сте во́ином? не укра́дено бы́сть сокро́вище, но воскре́се я́ко си́лен: са́ми же посрами́стеся отве́ргшиися Христа́ Го́спода сла́вы, пострада́вша и погребе́нна, и воскре́сша из ме́ртвых: Тому́ поклони́мся.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Запеча́тану гро́бу, ка́ко окра́дени бы́сте иуде́е, стра́жы поста́вльше, и зна́мения поло́жше, две́рем заключе́нным про́йде Ца́рь? Или́ я́ко ме́ртва предста́вите, или́ я́ко Бо́гу поклони́теся, с на́ми пою́ще: сла́ва, Го́споди, Кресту́ Твоему́, и воскресе́нию Твоему́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Живоприя́тнаго Твоего́ гро́ба, мироно́сицы жены́ рыда́ющя, достиго́ша, Го́споди, и ми́ра нося́щя, те́ло Твое́ пречи́стое пома́зати иска́ху: обрето́ша же светоно́сна А́нгела на ка́мени седя́ща, и к ни́м веща́юща, и глаго́люща: что́ слезите́, из ре́бр источи́вшаго жи́знь ми́рови? Что́ и́щете я́ко ме́ртва во гро́бе Безсме́ртнаго? Те́кшя же па́че возвести́те Того́ ученико́м, сла́внаго Его́ воскресе́ния всеми́рное ра́дование, и́мже и на́с Спа́се просвети́вый, да́руй очище́ние и ве́лию ми́лость.
Сла́ва, стихи́ра у́тренняя ева́нгельская. И ны́не: Преблагослове́нна еси́: Славосло́вие вели́кое.
Та́же, тропа́рь воскре́сен.
Воскре́с из гро́ба, и у́зы растерза́л еси́ а́да, разруши́л еси́ осужде́ние сме́рти, Го́споди, вся́ от сете́й врага́ изба́вивый: яви́вый же Себе́ апо́столом Твои́м, посла́л еси́ я́ на про́поведь, и те́ми ми́р Тво́й по́дал еси́ вселе́нней, Еди́не Многоми́лостиве.
Та́же, ектении́. И отпу́ст.
На литурги́и блаже́нны, гла́с 6: 
Помяни́ мя, Бо́же Спа́се мо́й, егда́ прии́деши во Ца́рствии Твое́м, и спаси́ мя я́ко еди́н Человеколю́бец.
Сти́х: Блаже́ни чи́стии се́рдцем, я́ко ти́и Бо́га у́зрят.
Дре́вом Ада́ма прельсти́вшагося, Дре́вом кре́стным па́ки спа́сл еси́ и разбо́йника, вопию́ща: помяни́ мя, Го́споди, во Ца́рствии Твое́м.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
А́дова врата́ и вереи́ сокруши́вый, Жизнода́вче, воскреси́л еси́ вся́, Спа́се, вопию́щыя: сла́ва воста́нию Твоему́.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Помяни́ мя, И́же сме́рть плени́вый погребе́нием Твои́м, и воскресе́нием Твои́м ра́дости вся́ испо́лнивый, я́ко благоутро́бен.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Мироно́сицы ко гро́бу прише́дшя, А́нгела зову́ща слы́шаху: Христо́с воскре́се, просвети́вый вся́ческая.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
На дре́ве кре́стнем пригвозди́вшагося, и ми́р от пре́лести изба́вльшаго, согла́сно вси́ Христа́ воспои́м.
Сла́ва, тро́ичен: Отца́, и Сы́на славосло́вим, и Ду́ха Свята́го, глаго́люще: Тро́ице Свята́я, спаси́ ду́шы на́ша.
И ны́не, Богоро́дичен: Неизрече́нно в после́дняя заче́нши, и ро́ждши Созда́теля Твоего́, Де́во, спаса́й Тя́ велича́ющыя.
Проки́мен: гла́с 6: Спаси́, Го́споди, лю́ди Твоя́, и благослови́ достоя́ние Твое́.
Сти́х: К Тебе́, Го́споди, воззову́, Бо́же мо́й, да не премолчи́ши от мене́.
Аллилу́иа: Живы́й в по́мощи Вы́шняго, в кро́ве Бо́га Небе́снаго водвори́тся.
Сти́х: Рече́т Го́сподеви: Засту́пник мо́й еси́, и Прибе́жище мое́, Бо́г мо́й, и упова́ю на Него́.
В неде́лю ве́чера 
На Го́споди, воззва́х, стихи́ры покая́нны, творе́ние Ио́сифово. Гла́с 6.
Подо́бен: А́нгельския си́лы:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Сле́зы, Спа́се, покая́ния ми́ да́ждь сокруше́нною мы́слию: я́ко да омы́ю скве́рну души́ моея́, ю́же зле́ окаля́х, де́яй непра́ведная на вся́к ча́с, име́я на сие́ моля́щую, Тебе́ ро́ждшую, и А́нгельския ли́ки, и Твое́ человеколю́бие.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Гряди́, о душе́! И раска́йся о мно́гих гресе́х, я́же соде́яла еси́ в житии́, и мно́жеству Вы́шних во́инств моли́ся, со воздыха́нием же и слеза́ми: я́ко да вре́мя пода́стся тебе́ покая́ния, да не я́ко непло́дная смоко́вница отсле́шися во о́гнь гее́нский всестра́стная.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Ни еди́ну на земли́ за́поведь Твою́ сотвори́х, ка́ко явлю́ся Тебе́ седя́щему на Престо́ле, и сло́во да́ти, и су́д подъя́ти о все́х, я́же в ве́дении, и не в ве́дении, ко́еждо соде́ях, Христе́ мо́й? Те́мже зову́ Тебе́, Твои́х слу́г моли́твами спаси́ мя блу́днаго.
Та́же мине́и стихи́ры свято́му. А́ще ли не́сть мине́и, и́ны стихи́ры святы́м небе́сным безпло́тным а́нгелом, гла́с 6.
Подо́бен: Тридне́вно воскре́сл еси́:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
А́нгельския си́лы, Христе́, предстоя́ще престо́лу Твоему́, мо́лятся о ро́де челове́честем. Те́х у́бо моли́твами ми́р все́м да́руяй, язы́ков де́рзость укроти́.
Сти́х: Хвали́те Го́спода вси́ язы́цы, похвали́те его́ вси́ лю́дие.
О́крест престо́ла все́х Царя́, при́сно лику́юще а́нгельстии вси́ чи́нове, на́с сохраня́йте, ве́рою ва́с призыва́ющих, и муче́ний избавля́йте.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Оте́ц И́же над все́ми Бо́г, си́лы небе́сных умо́в, безъобра́зны и невеще́ственны певцы́, трисо́лнечныя сла́вы Своея́ приведе́, и еди́нственное Сло́во, и Ду́х.
Сла́ва, и ны́не, Богоро́дичен: Сло́во собезнача́льное Отцу́ же и Ду́ху, арха́нгельским гла́сом Богоро́дице, во утро́бе заче́нши, Херуви́мов, и Серафи́мов, и престо́лов яви́лася еси́ превы́шши.
Та́же, Све́те ти́хий: Проки́мен дне́: И Сподо́би, Го́споди, в ве́чер се́й:
На стихо́вне стихи́ры покая́нны, гла́с 6:
Во стра́шное прише́ствие Твое́, Христе́, да не услы́шим: не ве́м ва́с. Упова́ние бо на Тя́, Спасе́, возложи́хом, а́ще и Твоя́ повеле́ния не сохрани́хом за небреже́ние на́ше: но пощади́ ду́шы на́шя, мо́лимся.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Покая́ния не стяжа́х, ниже́ па́ки сле́з: сего́ ра́ди молю́ Тя, Христе́ Бо́же, пре́жде конца́ обрати́ти и да́ти умиле́ние мне́, я́ко да изба́влюся от му́ки.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченицы Твои́, Го́споди, не отверго́шася Тебе́, ни отступи́ша от за́поведей Твои́х. Те́х моли́твами поми́луй на́с.
Сла́ва, и ны́не, Богоро́дичен: Арха́нгельски воспои́м ве́рнии, небе́сный черто́г, и две́рь запеча́тану вои́стинну: ра́дуйся, Ея́же ра́ди отрасте́ на́м Спа́с все́х Христо́с, Жизнода́вец и Бо́г. Низложи́, Влады́чице, мучи́тели, безбо́жныя враги́ на́шя, руко́ю Твое́ю, Пречи́стая, упова́ние христиа́н.
Та́же, Ны́не отпуща́еши раба́ Твоего́, Влады́ко: Трисвято́е. По О́тче на́ш: тропа́рь, ектениа́ и отпу́ст.
В неде́лю на повече́рии 
кано́н пресвяте́й Богоро́дице, гла́с 6.
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Моего́ ума́ о́блак страсте́й отжени́, Чи́стая, и возсия́й ми́ све́т, ро́ждшая, Пречи́стая, Сы́на, сия́ние О́тчее, я́ко да воспою́ Тя.
Я́ко Гаврии́л Де́ве, прииди́те, ве́рнии, и мы́ вопие́м благогове́нием душе́вным: вои́стинну укра́шена, Чи́стая, ро́ждшая Ра́дость: ра́дуйся, Пречи́стая.
Сла́ва: И́же безстра́стно пре́жде ве́к от Отца́ рожде́ннаго, Пречи́стая, в после́дняя дни́ во утро́бе нося́щи Сы́на, родила́ еси́ сугу́ба, Бо́га и Челове́ка.
И ны́не: Бо́га родила́ еси́ Еди́наго без тли́, и Де́ва пребыла́ еси́ по Рождестве́, я́коже бе́ и пре́жде Рождества́ Пречи́стая: сего́ ра́ди, ве́рнии, ра́дуйся, Тебе́ зове́м.
ПЕ́СНЬ 3
Ирмо́с: Не́сть свя́т, я́коже Ты́, Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Не́сть непоро́чны, я́коже Ты́, Пречи́стая Богоро́дице, ро́ждшая Зижди́теля и Влады́ку вся́ческим: те́мже Ти́ вси́ ве́рнии благода́рственно, ра́дуйся, взыва́ем.
Страсте́й смуща́ет мя́ лю́тое волне́ние, Чи́стая, и го́рестьми мно́гих паде́ний во глубину́ помета́емь вои́стинну злы́х мои́х, да́ждь ми́ ру́ку, Чи́стая, и спаси́ мя.
Сла́ва: Тьму́ разруши́ мои́х прегреше́ний, Де́во, и озари́ све́том безстра́стия жи́знь несказа́нно, Чи́стая, ро́ждшая Со́лнце неприкоснове́нное.
И ны́не: Огне́м стра́ха Бо́жия очи́стивши мя́, Отрокови́це, от прегреше́ний и скве́рны, облецы́ светоза́рною оде́ждею доброде́телей, и лико́м святы́х сочета́й.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь Боголе́пно пое́т взыва́ющи, от смы́сла чи́ста, о Го́споде пра́зднующи.
Све́т ро́ждшая, тьму́ разруши́ мно́гих мои́х прегреше́ний Твое́ю заре́ю, Пренепоро́чная Влады́чице, Я́же Со́лнце пра́вды ве́рным возсия́вшая.
Наде́жду, Тебе́, Пречи́стая, ны́не предлага́ю моего́ неможе́ния: да от Тебе́ не неде́йствован отиду́, спасе́ние же получи́в воспою́ ра́дуяся.
Сла́ва: Бога́тыя щедро́ты Твоя́ да́руй на́м, Пречи́стая, ве́рою и любо́вию в Тво́й хра́м притека́ющым, и от вся́ких искуше́ний и скорбе́й изба́ви.
И ны́не: Сло́во, Пречи́стая, в Тя́ всели́ся, безслове́сия страсте́й ми́р избавля́я, Влады́чице, и Ца́рствия Небе́снаго сподобля́я воспева́ющыя Тя́.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся: Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Боже́ственною заре́ю от Твои́х чре́сл возсия́вшаго, мою́ ду́шу во тьме́ спя́щую просвети́, Де́во, и грехо́вную мглу́ отжени́, све́том мя́ Твои́м просвеща́ющи.
Ду́шу мою́ исцели́, Блага́я, впа́дающу в разбо́йники, ми́лостивне еле́й иска́пающи, и вино́ благосе́рдия Твоего́, ра́зумы незави́стно подаю́щи ми́.
Сла́ва: Плотски́я неду́ги, и душе́вныя исцели́ на́м к Тебе́ прибега́ющым, Всепе́тая: кре́пость бо еси́ притека́ющым под кро́в Твоея́ моли́твы, Богороди́тельнице.
И ны́не: Боже́ственный Ду́х Святы́й все́лься, Пресвята́я Чи́стая, в Твое́ чре́во, осени́в Тя́ показа́ До́м Тро́ицы, благоволе́нием О́тчим Сло́во заче́нши, и Сего́ ро́ждши.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Тьму́ разруши́ окая́нныя моея́ души́, и све́том просвети́ мя, Пречи́стая, возсия́вшим от Твои́х ложе́сн, и все́ челове́ческое естество́ озари́вшим.
Вра́г ви́димых и неви́димых наве́та изба́ви мя́, Чи́стая, и пода́ждь ми́ кро́в держа́вный Твоего́ заступле́ния: к Тебе́ бо, Де́во, ны́не прибего́х.
Сла́ва: Созда́вый вся́ческая, в после́дния дни́ от святы́я утро́бы Твоея́ воплоти́ся, челове́ческое естество́ е́же от Ада́ма лю́те попо́лзшееся устро́ив, ми́р обнови́.
И ны́не: Святы́х а́нгел благоле́пие пое́т Тя́, и а́з молю́, Пренепоро́чная: отими́ от мене́ неле́пая бесо́в мечта́ния, в тишине́ соблюда́ющи се́рдце мое́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 6:
Прило́зи сопроти́вных бо́рют достоя́ние Твое́, Влады́чице Чи́стая, разори́ те́х кова́рствия, и низложи́ на зе́млю горды́нное шата́ние: Ты́ бо еси́ Засту́пница ве́рно моля́щымся Ти́.
ПЕ́СНЬ 7
Ирмо́с: Росода́тельну у́бо пе́щь соде́ла а́нгел преподо́бным отроко́м, халде́и же опаля́ющее веле́ние Бо́жие мучи́теля увеща́ вопи́ти: благослове́н еси́ Бо́же оте́ц на́ших.
Просвети́вши мя́ Све́том Непристу́пным, Пречи́стая, во тьме́ неразуме́ния, и к Све́ту наста́ви ве́рно вопи́ти Сы́ну Твоему́ благоче́стно: благослове́н Бо́г оте́ц на́ших.
Омраче́нный о́блак отжени́ от души́ моея́, Богороди́тельнице, осия́вши све́том все́х Творца́: прия́телище бо еси́ Све́та Преве́чнаго, от Отца́ безстра́стно возсия́вшаго.
Сла́ва: Приклони́ся на́шым мольба́м, Чи́стая Богороди́тельнице, моли́твою ми́лостивно подви́гнися к Бо́гу: и Сего́ ми́лостива сотвори́ на́м, на Тя́, Блага́я, при́сно наде́ющымся.
И ны́не: Оскверне́на мя́ су́ща страстьми́ лука́вых дея́ний, очисти́лище да́ждь ми́, Чи́стая, сле́з ка́пли омыва́ющи сту́д лука́вый греха́ моего́, окая́ния исто́чник.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти. Тя́ превозно́сим во вся́ ве́ки.
Я́же Влады́ку все́х пло́тию ро́ждшая, наси́льствия страсте́й исхити́ мя, Отрокови́це, и Творцу́ вся́ческих присво́й любо́вию, пою́щаго во вся́ ве́ки.
На одре́ боле́зненне слежа́щу ми́, посеще́нием Твои́м, Отрокови́це, возста́ви мя́, и душе́вное и теле́сное да́руй ми́ здра́вие, воспева́ющу Христа́ во ве́ки.
Сла́ва: Страсте́й мои́х пла́мень угаси́ росо́ю моли́тв Твои́х, Влады́чице: и мене́ спаси́, я́коже пре́жде Сы́н Тво́й изба́ви о́троки, превознося́щыя Его́ во ве́ки.
И ны́не: Не ужаса́юся ла́яния борца́, на Тя́ упова́ние ча́яния моего́ имы́й, Блага́я: заступа́еши бо всегда́ спаса́ющи от бе́д, Тя́ восхваля́ющих.
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни а́нгельстии взира́ти: Тобо́ю же, Всечи́стая, яви́ся челове́ком Сло́во воплоще́нно, Его́же велича́юще, с Небе́сными во́и Тя́ ублажа́ем.
Зо́л вся́ческих изба́ви к Тебе́ прибега́ющаго ве́рою, Де́во Пречи́стая: и здра́вие да́ждь ми́ прибе́гшему в покро́в Тво́й, Отрокови́це, и лю́тых избавле́ние: я́ко да во гла́сех благода́рственно при́сно сла́влю Тя́.
Кля́тву печа́ли разруши́ла еси́, Чи́стая, и ра́дость источи́ла еси́ ми́ру Рождество́м Твои́м: благослове́ния Исто́чник ро́ждши. Те́мже восхваля́юще Тя́, Всепе́тую, вси́ благода́рственно ве́рнии ублажа́ем при́сно.
Сла́ва: Све́та прия́телище, Богороди́тельнице, Твое́ чре́во бы́сть, Всепе́тая, от Отца́ Возсия́вшаго пре́жде все́х ве́к. Те́мже Тя́ Богоро́дицу вси́ сла́вим: Сего́ я́ко Сы́на Твоего́ и Бо́га велича́ем.
И ны́не: Сы́на безле́тна от Отца́ возсия́вшаго, Еди́на Чи́стая, родила́ еси́ в ле́то, Ду́ха наи́тием Боже́ственнаго. Те́мже Тя́, Пречи́стая, Богоро́дицу неискусому́жную вси́ язы́ком и се́рдцем ве́рнии испове́дуем.
Та́же: Досто́йно е́сть: И покло́н. И Трисвято́е. По О́тче на́ш: тропа́рь. И про́чее обы́чно. И отпу́ст.
Понедельник 
В понеде́льник у́тра 
по 1-м стихосло́вии седа́льны покая́нны, гла́с 6:
Помышля́ю де́нь стра́шный, и пла́чуся дея́ний мои́х лука́вых, ка́ко отвеща́ю Безсме́ртному Царю́? ко́им же дерзнове́нием воззрю́ на Судию́ блу́дный а́з? Благоутро́бный О́тче, Сы́не Единоро́дный, и Ду́ше Святы́й, поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Во удо́ли плаче́вней, на ме́сте иде́же положи́, егда́ ся́деши, Ми́лостиве, сотвори́ти пра́ведный су́д, не обличи́ моя́ сокрове́нная, ниже́ посрами́ мене́ пред А́нгелы: но пощади́ мя, Бо́же, и поми́луй мя́.
Сла́ва, и ны́не, Богоро́дичен: Пресла́вную Бо́жию Ма́терь, и святы́х А́нгел Святе́йшую, немо́лчно воспое́м се́рдцем и усты́, Богоро́дицу сию́ испове́дающе, я́ко вои́стинну ро́ждшую Бо́га воплоще́нна и моля́щуюся непреста́нно о душа́х на́ших.
По 2-м стихосло́вии седа́льны, гла́с 6:
Поми́луй на́с, Го́споди, поми́луй на́с: вся́каго во отве́та недоуме́юще, сию́ Ти моли́тву я́ко Влады́це гре́шнии прино́сим, поми́луй на́с.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Го́споди, поми́луй на́с, на Тя́ бо упова́хом, не прогне́вайся на ны́ зело́, ниже́ помяни́ беззако́ний на́ших: но при́зри и ны́не я́ко благоутро́бен, и изба́ви ны́ от вра́г на́ших. Ты́ бо еси́ Бо́г на́ш, и мы́ лю́дие Твои́, вси́ дела́ руку́ Твое́ю, и и́мя Твое́ призыва́ем.
Сти́х: Ди́вен Бо́г во святы́х Свои́х, Бо́г Изра́илев.
Све́т пра́ведным при́сно, святи́и бо о Тебе́ просве́щшеся, сия́ют всегда́ я́ко свети́ла, све́щник неве́рных угаси́вше: и́хже моли́твами, Спа́се на́ш, Ты́ просвети́ свети́льник мо́й, Го́споди, и спаси́ мя.
Сла́ва, и ны́не, Богоро́дичен: В хра́ме стоя́ще сла́вы Твоея́, на небеси́ стоя́ти мни́м. Богоро́дице, две́рь небе́сная, отве́рзи на́м две́ри ми́лости Твоея́.
По 3-м стихосло́вии седа́льны, гла́с 6:
Подо́бен: Упова́ние:
Стра́шнаго дне́ прише́ствия Твоего́ ужаса́юся, Христе́, и неумоле́ннаго суди́ща бою́ся и трепе́щу, я́ко имы́й мно́жество согреше́ний: но пре́жде конца́ мя обрати́в спаси́ я́ко Ми́лостив Бо́г, А́нгел Твои́х моли́твами, благоутро́бне Спа́се, еди́не Человеколю́бче.
Душе́, в ле́ности жи́знь провожда́ющи всю́, дне́ су́днаго гро́знаго во уме́ не прие́млеши, воспряни́ у́бо, и покая́ние себе́ избери́, обрати́ся и возопи́й ко Христу́: Ще́дре, не воспомяни́ на́ших мно́гих согреше́ний, в ча́с осужде́ния.
Сла́ва, и ны́не, Богоро́дичен: Упова́ние, и покро́в, и приста́нище на Тя́ наде́ющымся, Богороди́тельнице блага́я, предста́тельнице ми́ру, моли́ со безпло́тными приле́жно, Его́же родила́ еси́ человеколю́бнаго Бо́га, изба́витися душа́м на́шым от вся́каго преще́ния, еди́на благослове́нная.
Кано́н покая́нен ко Го́споду на́шему Иису́су Христу́ и святы́м Его́ му́чеником, [его́же краегране́сие: О́чию мое́ю Христе́ пла́чь приими́] Творе́ние Ио́сифово, гла́с 6:
ПЕ́СНЬ 1
Ирмо́с: Чу́вственный фарао́н потопле́н бы́сть со всево́инством, Изра́иль же проше́д посреде́ мо́ря, вопия́ше: Го́сподеви Бо́гу на́шему пои́м, я́ко просла́вися.
Впа́дшаго, Христе́, разбо́йников в ру́це лука́вых, и я́звами душетле́нными, и́сполу ме́ртва бы́вша, ми́лости еле́ем уврачева́в уще́дри мя́, да Тя́ прославля́ю.
Я́ко согреши́х мно́го, верте́п бы́х разбо́йником: рожде́йся в верте́пе Христе́, сле́з ту́чу да́руй ми́, и очи́сти, я́ко да Свято́му Ду́ху Твоему́ це́рковь бу́ду.
Му́ченичен: Ю́ношески врага́ низложи́вше страда́льцы, богоплете́нными вои́стинну венцы́ украси́стеся, и Бо́гу в вы́шних со А́нгелы предстоите́, сла́вы исполня́еми.
Му́ченичен: И́же крове́й глубино́ю фарао́на мы́сленнаго удави́вше иногда́, честни́и великому́ченицы, к земли́ обетова́ния небе́сней преидо́сте, Христа́ сла́вяще.
Богоро́дичен: С му́ченики, Чи́стая, с Боже́ственными проро́ки и со все́ми А́нгелы, Зижди́теля все́х моли́, спасти́ ве́рою Тя́ сла́вящих и велича́ющих.
Други́й кано́н, святы́м небе́сным безпло́тным а́нгелом, [его́же краегране́сие: Шесто́е быва́ет у́мных пе́ние.] Творе́ние Феофа́ново. Гла́с 6.
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Небе́сных ли́к восхваля́ю кра́сное благоле́пие, те́х све́тлыми мо́лниями просвети́тися вопию́: молю́ Тя, Христе́, еди́наго благоутро́бнаго. [Два́жды.]
Украше́й сло́вом вся́, и и́же из Тебе́ Всесвяты́м Ду́хом а́нгельския ли́ки, тебе́ ю́же все́х вину́ пе́ти устро́ил еси́ те́х, я́ко всеси́лен.
Богоро́дичен: Твоего́ прие́мши Соде́теля я́ко Са́м восхоте́, из безсе́меннаго Твоего́ чре́ва па́че ума́ воплоща́ема, Чи́стая, тва́рем вои́стинну яви́ся Влады́чица.
ПЕ́СНЬ 3
Ирмо́с: На тве́рдем ве́ры Твоея́ ка́мени помышле́ние утверди́в души́ моея́, утверди́, Го́споди: Тя́ бо и́мам, Бла́же, прибе́жище и утвержде́ние.
Пока́ятися Христо́ви обеща́хся, и от злы́х ника́коже отступа́ю: что́ бу́ду, слепото́ю обложе́н мно́гою? Сы́не Бо́жий, Ты́ мя уще́дри.
Помышля́ю Бо́жие долготерпе́ние, изжи́в жи́знь в ле́ности окая́нный, и бою́ся, да не внеза́пу посече́ние сме́ртное предвари́т мя́.
Му́ченичен: Гоне́ния, боле́зней же и бе́д я́коже пи́щи жела́юще, му́ченицы веселя́хуся, зря́ще мы́сленныма очи́ма ве́чнующее наслажде́ние.
Му́ченичен: Я́коже на тве́рдем благоче́стия ка́мени помышле́ние утверди́вше прему́дренно, кре́постию святи́и, многообра́зных ра́н не убоя́стеся му́ченицы.
Богоро́дичен: Но́в на́м ра́й яви́лася еси́ жи́зни, чи́стая, посреде́ дре́во иму́щий, от него́же яды́й, Пречи́стая, умерщвле́ния Ада́м лука́ваго отпуща́ется.
И́н Ирмо́с: Не́сть свя́т, я́коже Ты́, Го́споди, Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
И́же вся́кое слове́сное естество́, от не су́щих хоте́нием соде́лавшее, трисвяты́ми гла́сы пое́тся в три́ ли́ца, и славосло́вится ве́рно. [Два́жды.]
Источа́я ны́не благо́е, Влады́ко вся́ческих, и бога́тне излива́я: прича́стием благи́х, безпло́тныя ли́ки а́нгельския показа́л еси́, Человеколю́бче.
Богоро́дичен: Даде́ся отпуще́ние на́м Тебе́ ра́ди, Богоро́дице, зако́на бо Влады́ка из Тебе́ вопло́щься, стра́сти на́с ра́ди претерпе́в, и все́х изба́вил е́сть.
ПЕ́СНЬ 4
Ирмо́с: Покры́ла е́сть небеса́ доброде́тель Твоя́, Христе́, и Твоего́ хвале́ния, Го́споди, вся́ испо́лнишася.
Не осуди́ на́с согреши́вших Ти́ мно́го: но обы́чною Твое́ю, Влады́ко, ми́лостию уще́дри.
Пу́ть сы́й живота́, Спа́се, смертоно́сных путе́й греха́ уклоня́тися ми́ при́сно сподо́би.
Му́ченичен: Воспаля́ющимися ра́нами угаси́сте о́гнь, пострада́вшии му́ченицы, росо́ю Боже́ственнаго ду́ха, пребы́сте неопаля́еми.
Му́ченичен: Пото́ка Боже́ственныя пи́щи наслажда́етеся превы́спрь му́ченицы, кро́вными тече́нии, сию́ бога́тно насле́довавше.
Богоро́дичен: Ле́ностию жи́знь мою́ ижди́в, Пречи́стая, к Твоему́ притека́ю заступле́нию, уще́дривши спаси́ мя.
И́н Ирмо́с: Христо́с моя́ си́ла, Бо́г и Госпо́дь, честна́я Це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Тли́ неприя́тное естество́ иму́ще, Боже́ственнейшии уми́ Твои́ честни́и, престо́л обстоя́т, безсме́ртия Тя́ исто́чник насле́довавшии, Человеколю́бче. [Два́жды.]
От Свята́го Ду́ха освяща́еми а́нгельстии собо́ри, на зло́ пребыва́ют недви́жими, е́же к пе́рвому благо́му восхожде́нию обожа́еми.
Богоро́дичен: Кля́тва разори́ся прама́терняя, Тебе́ ра́ди, Богоро́дице Всенепоро́чная: Ты́ бо на́м, Пречи́стая, благослове́ния исто́чник приснотеку́щ родила́ еси́.
ПЕ́СНЬ 5
Ирмо́с: Све́т возсия́вый ми́ру, Христе́, просвети́ се́рдце мое́ от но́щи Тебе́ зову́ща, и спаси́ мя.
И́же от Иессе́ова ко́рене израсты́й, Христе́, изсуши́ прозябе́ния страсте́й мои́х, всажда́я во мне́ стра́х Тво́й.
Воздыха́ния я́коже мыта́рь стя́жим, и злы́х отсту́пим, я́ко да воздыха́ния убежи́м ве́чнующаго.
Му́ченичен: Уя́звлени Боже́ственным ти́ жела́нием, му́ченицы Твои́, Го́споди, уязвля́еми му́ками ра́довахуся.
Му́ченичен: От коне́ц телесе́м стра́ждуще му́ченицы воззва́сте, и Христо́с гла́с ва́ш услы́шал е́сть.
Богоро́дичен: Небе́сная врата́ воспое́м Богоро́дицу, и́миже вхо́дят вси́ гре́шнии ко вхо́дом проще́ния.
И́н Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся: Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
На престо́ле херуви́мсте ви́дев Тя́ проро́к, Всеви́дче, Зижди́теля и Бо́га седя́ща: зна́меньми Твоему́ науча́ется влады́честву и госпо́дьству. [Два́жды.]
Тьмы́ тьма́ми, и ты́сяща ты́сящами А́нгел, Тебе́ окружа́ема, Влады́ко, Дании́л зря́ше, совокупле́на челове́ческому зра́ку: держа́ве Твоея́ сла́вы тайнонауча́ется.
Богоро́дичен: Красе́н добро́тою Тво́й Сы́н яви́ся, па́че сыно́в земноро́дных, Всенепоро́чная Влады́чице: Сло́во бо е́сть и́же над все́ми Бо́г, а́ще и естество́ челове́ческое из Тебе́ прия́т.
ПЕ́СНЬ 6
Ирмо́с: Ки́том пожре́н грехо́вным, вопию́ Тебе́, Христе́, я́ко проро́ка из истле́ния мя́ свободи́.
Воочи́вый слепы́я, Христе́, души́ моея́ отве́рзи о́чи: я́ко да све́т Тво́й у́зрю, и страсте́й тьмы́ изба́влюся.
Во́д животво́рных покая́ния испо́лнену ду́шу мою́ сотвори́, Ще́дре, ре́ки сле́з да́руя ми́.
Му́ченичен: Юдо́лия му́ченическая кри́ны исцеле́ний израща́ют, и все́х сердца́ благочести́вых облагоуха́ют.
Му́ченичен: Разреша́еми му́ками телесе́ тле́ющаго святи́и, любо́вию же ко Влады́це и се́рдцем привяза́стеся.
Богоро́дичен: Свята́я Ма́ти Бо́жия, оскверне́ное се́рдце мое́ дея́нии нечи́стыми, моли́твами Твои́ми очи́сти.
И́н Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Ума́ чистото́ю зря́ Иа́ков, на ле́ствице низходя́щя А́нгелы Твоя́, Влады́ко, све́тло, издале́ча Твоему́ науча́шеся в пло́ти прише́ствию я́вственнейше. [Два́жды.]
Разуме́в Боже́ственное А́нгелов све́тлое ополче́ние, ра́довашеся уго́дник Тво́й, Влады́ко, Изра́иль, благочи́нно ликовству́ющее, и Твою́ неизрече́нную сла́ву обстоя́щее.
Богоро́дичен: Го́р небе́сных вои́стинну превы́шши, А́нгельских си́л, яви́ся гора́ я́вственная, Отрокови́ца Влады́чица, я́же Твою́ вмести́вшая лучу́ Божества́.
ПЕ́СНЬ 7
Ирмо́с: Преподо́бных Твои́х отроко́в пе́снь услы́шавый, и пе́щь горя́щую ороси́вый, благослове́н еси́, Го́споди Бо́же оте́ц на́ших.
От зе́льныя зло́бы умо́м ослепи́хся, и не воззре́х на све́т покая́ния, Христе́ Спа́се мо́й, спаси́ мя.
Наде́юся на Твое́ благоутро́бие, припа́даю Ти́, Ще́дре, прошу́ зо́л мои́х разреше́ния, не пре́зри мя́, Влады́ко.
Му́ченичен: Преми́рною сла́вою облеки́й святы́я Твоя́ пострада́вшыя в ми́ре, моли́твами и́х, Христе́ мо́й, спаси́ мя.
Му́ченичен: Законоположе́ния непра́ведная поплева́сте, пра́веднаго зако́на су́ще Боже́ственнии храни́телие, ве́рою зако́нно пострада́вше.
Богоро́дичен: Ра́бий зра́к прие́мшаго Влады́ку, Отрокови́це, ражда́еши: его́же моли́, Чи́стая, страсте́й мя́ рабо́ты свободи́ти.
И́н Ирмо́с: Росода́тельну у́бо пе́щь соде́ла А́нгел преподо́бным отроко́м, халде́и же опаля́ющее веле́ние Бо́жие мучи́теля увеща́ вопи́ти: благослове́н еси́, Бо́же оте́ц на́ших.
Красото́ю светле́етеся вси́ святи́и А́нгели Вседержи́теля, приближа́ющеся неизрече́нней сла́ве Христо́вей, и любо́вию всегда́ пою́ще ему́: благослове́н еси́, Бо́же, во ве́ки. [Два́жды.]
Мы́сленно о Тебе́, Влады́ко, обраща́ющеся А́нгели, непости́жно светоявле́ние Твое́ прие́млют присносу́щне, пою́ще и глаго́люще всегда́: благослове́н еси́, Бо́же, во ве́ки.
Богоро́дичен: С тобо́ю благослове́нная Госпо́дь, безпло́тный арха́нгел рече́: истле́вшее бо естество́ обнови́ти хотя́, во чре́во Твое́ всели́ся, Чи́стая, благослове́нная, я́же Бо́га пло́тию ро́ждшая.
ПЕ́СНЬ 8
Ирмо́с: Преподо́бнии Твои́ о́троцы в пещи́ херуви́мы подража́ху, трисвяту́ю пе́снь воспева́юще: благослови́те, по́йте, и превозноси́те во вся́ ве́ки.
Поревнова́х немилосе́рдию бога́таго нра́вом, и презира́я моего́ обнища́вшаго ума́, пред две́рьми покая́ния огное́наго зло́бою, Христе́, да не во о́гнь по́слеши негаси́мый.
Зиме́ и в суббо́ту, до́брых пра́здности, да не от жития́ мя по́ймеши негото́ва, зи́му грехо́вную утоли́вый ще́дрый: но обраще́ние Боже́ственное пода́ждь ми́.
Му́ченичен: Му́ченицы нельсти́вною ве́рою ле́сть попира́юще, вся́ко му́к претерпе́ша треволне́ние, благосло́вяще, пою́ще, и превознося́ще Христа́ во ве́ки.
Му́ченичен: Возжига́ющий пла́мень му́к угаси́вше терпе́ния росо́ю святи́и, ве́щь попали́сте безбо́жия ре́вностию Боже́ственныя любве́ распала́еми, добропобе́днии му́ченицы.
Богоро́дичен: Су́щи А́нгел честне́йшая, Бо́га пресвята́го родила́ еси́, премно́жественне освя́щшися, Богоро́дице Де́во: те́мже ду́шу мою́ освяти́.
И́н Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти. Тя́ превозно́сим во вся́ ве́ки.
Я́коже Елиссе́а дре́вле Твоего́ уго́дника во́инствы безпло́тными огради́л еси́: та́кожде и ны́не, Христе́, Це́рковь Твою́ Тебе́ превознося́щую огради́ во ве́ки. [Два́жды.]
Изба́витися от прегреше́ний, моли́теся архистрати́зи Боже́ственнии, я́ко предстоя́ще престо́лу гро́зному, любо́вию сла́вящым и превознося́щым Христа́ во вся́ ве́ки.
Богоро́дичен: Я́ко Ма́тери и Де́ве, ра́дуйся, тебе́ вопие́м с Гаврии́лом Боже́ственным, Богора́дованная: сло́во бо на́м Бо́жие пло́тию родила́ еси́, Его́же превозно́сим во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: и про́чыя стихи́.
ПЕ́СНЬ 9
Ирмо́с: Е́же ра́дуйся от А́нгела прии́мшая, и ро́ждшая Созда́теля Своего́, Де́во, спаси́ Тя велича́ющыя.
Ио́сиф у́бо целому́дрствовав, пшеницода́вец позна́н бы́сть: а́з же блу́дствуя, гла́дом одержи́мь е́смь доброде́тельных дея́ний.
Я́ко Пе́тр пока́явся Христе́, сле́зы приношу́, я́ко мыта́рь воздыха́ю, я́ко блу́дный из глубины́ зову́: согреши́х, прости́ мя.
Му́ченичен: Посо́бием Христо́вым прему́дрии, низложи́сте зло́бу вра́жию, венцы́ побе́ды с высоты́ прия́сте.
Му́ченичен: Свята́я му́ченик па́мять все́х освяща́ет Святы́м Ду́хом, правосла́вно сию́ освяща́ющих.
Богоро́дичен: Просвети́ мя омраче́ннаго грехи́, безстра́стия Све́т ро́ждшая: я́ко да пою́ Тя, Чи́стая Присноде́во.
И́н Ирмо́с: Бо́га челове́ком не возмо́жно ви́дети, на Него́же не сме́ют чи́ни а́нгельстии взира́ти: Тобо́ю же, Всечи́стая, яви́ся челове́ком Сло́во воплоще́нно, Его́же велича́юще, с небе́сными во́и Тя́ ублажа́ем.
Дави́ду проро́ку Твоему́, я́ко преста́ти сотвори́л еси́, Твоя́ лю́ди поража́юща ору́жием Ти́ А́нгела: я́ко ще́др пода́ждь ми́р, Христе́, все́м це́рквам, надлежа́щая ны́не облегча́я искуше́ния, я́ко многоми́лостив. [Два́жды.]
Ви́дев люде́й Твои́х, Христе́, озлобле́ние, я́ко вра́чь ду́ш же и теле́с исцели́ мольба́ми, Влады́ко, Твои́х служи́телей, ны́не о́крест стоя́щих Тебе́ все́х Царя́ и гла́сы непреста́нными я́ко Бо́га славосло́вящих Тя́.
Богоро́дичен: Нача́ла, арха́нгели, госпо́дьствия и серафи́ми, си́лы, вла́сти и А́нгели, престо́ли с херуви́мы, ны́не препросла́вленное Рождество́ Твое́ чту́ще, Тя́, Ма́ти Де́во, благогове́йно при́сно сла́вят.
Та́же, Досто́йно е́сть: И покло́н. Та́же, ектениа́, и свети́лен, и псалмы́ обы́чныя.
На стихо́вне стихи́ры покая́нны, гла́с 6:
На́га мя́ обре́т от доброде́телей вра́г, стрело́ю грехо́вною уязви́: но Ты́ я́ко вра́чь ду́ш же и теле́с, я́звы души́ моея́ исцели́, Бо́же, и поми́луй мя́.
Сти́х: Испо́лнихомся зау́тра ми́лости Твоея́ Го́споди и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Се́рдца моего́ стру́пы от мно́гих согреше́ний возра́стшыя ми́ исцели́, Спа́се, я́ко ду́ш и теле́с вра́чь, подая́ прося́щым согреше́ний проще́ние, при́сно подая́ ми сле́зы покая́ния: и да́руй ми́ разреше́ние долго́в, Го́споди, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Го́споди, в па́мяти святы́х Твои́х, вся́ тва́рь пра́зднует, небеса́ ра́дуются со а́нгелы, и земля́ весели́тся с челове́ки: те́х моли́твами поми́луй на́с.
Сла́ва, и ны́не, Богоро́дичен: Арха́нгельское сло́во прия́ла еси́ и херуви́мский престо́л показа́лася еси́, и на руку́ носи́ла еси́, Богоро́дице, наде́жду ду́ш на́ших.
Та́же, Бла́го е́сть испове́датися Го́сподеви: Трисвято́е. И по О́тче на́ш: тропа́рь, и ектениа́. Та́же, ча́с 1-й: и псалмы́ обы́чныя, и про́чее, и отпу́ст.
В понеде́льник блаже́нны, гла́с 6: 
Помяни́ мя, Бо́же Спа́се мо́й, егда́ прии́деши во Ца́рствии Твое́м: и спаси́ мя я́ко еди́н Человеколю́бец.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Пре́зри я́же в ве́дении и не в ве́дении соде́янная моя́, Иису́се Человеколю́бче, и спаса́емых ча́сти сподо́би мя́.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
Просвети́вый а́нгельския ли́ки, те́х мольба́ми, Христе́, зра́к се́рдца моего́ просвети́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Вся́ко искуше́ние ра́н подъе́мше, страстоно́сцы, ра́ны и стру́пы челове́ком ве́рующым при́сно исцеля́ете.
Сла́ва: Тро́ице Святе́й поклони́мся, пое́мей а́нгельскими во́инствы, то́й вопию́ще: спаси́ ду́шы на́шя.
И ны́не: Изба́ви мя́ огня́ ве́чнаго, и му́к належа́щих ми́, Богороди́тельнице, я́ко да ублажа́ю Тя́.
В понеде́льник ве́чера 
на Го́споди, воззва́х, стихи́ры покая́нны, гла́с 6:
Подо́бен: Отча́янная жития́ ра́ди:
Сти́х: А́ще беззако́ния на́зриши, Го́споди, Го́споди, кто́ постои́т? я́ко у тебе́ очище́ние е́сть.
Кто́ мене́ не пла́чется, преступи́вшаго за́поведь Вы́шняго, невоздержа́ния ра́ди? во а́д всели́хся, вме́сто рая́, сне́ди сла́дкия виде́нием, сме́рть исхода́тайствующия, и стра́нен ея́ ра́ди Бо́жия сла́вы и жи́зни яви́хся: но приими́ мя ка́ющася, Го́споди, я́ко ми́лостив и Человеколю́бец, вели́кия ра́ди Твоея́ ми́лости.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ви́ждь мою́ ско́рбь и боле́знь, и прегреше́ний безме́рное мно́жество, души́ моея́ озлобле́ние, и у́мное прельще́ние: разуме́й гла́с отча́яннаго и осужде́ннаго. И да́ждь ми́, Го́споди, ду́х сокруше́н, и смире́нно се́рдце, и пода́ждь исто́чник сле́з, и мно́гих прегреше́ний проще́ние, вели́кия ра́ди Твоея́ ми́лости.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Бо́же, хотя́й все́м челове́ком спасти́ся, при́зри и услы́ши моли́тву мою́, и да не моя́ сле́зы отри́неши, я́ко су́етны: кто́ бо прии́де к Тебе́ пла́чя, и не а́бие спасе́н бы́в? кто́ же ли возопи́ те́пле к Тебе́, и не а́бие услы́шан бы́сть? но о Влады́ко! ско́р обрета́ешися во спасе́ние моля́щымся Ти́ все́м, я́ко в ми́лости непобеди́мь.
Та́же мине́и стихи́ры свято́му. А́ще ли не́сть мине́и: и́ны стихи́ры свято́му и вели́кому Иоа́нну Предте́чи. Гла́с то́йже.
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний Его́.
В пути́ заблуди́вшаго мя́ жития́, не пре́зри, Предте́че Спа́сов: серде́чнии бо о́чи к Тебе́ возвожду́, и поста́ви на ка́мени покая́ния стопы́ души́ моея́, покажи́ пу́ть пра́в ходи́ти ми́, вводя́щий во врата́ спаси́тельная: и не отри́ни стена́ние скорбя́щаго се́рдца моего́, в рожде́нных все́х преизя́щный.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Крести́телю и Предте́че Спа́сов, помо́щник ми́ бу́ди блаже́нне, угле́бшему в тиме́нии помышле́ний нечи́стых, ру́ку ми́ пода́ждь прикосну́вшуюся верху́ нетле́нному, дела́ твори́ти покая́ния укрепи́ до́блественне, е́же пропове́дал еси́, и Ца́рствия вну́трь бы́ти, е́же пе́рвый научи́л еси́, сподо́би мя́ раба́ Твоего́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
И́же ма́тернее непло́дство, и О́тчее безгла́сие разреши́вый рождество́м Твои́м, безпло́дствие разреши́ безча́днаго моего́ се́рдца: вся́ко же безслове́сие души́ отими́ вско́ре, Сло́ву бо гла́с сы́й, возглаша́ющь покая́ние, е́же сподо́би мя́ сие́ соверша́ти всегда́, от Бо́га удали́вшагося ле́ности ра́ди, Христо́в крести́телю.
Сла́ва, и ны́не, Богоро́дичен: Человеколю́бия Твоего́ пучи́ну, и благоутро́бия Твоего́ глубину́, и бла́гости щедро́ты неизче́тныя покажи́, Пречи́стая Де́во, на мне́ окая́ннем. Утоли́ па́жить грехо́вную, целому́дрие пода́вши, и соблюди́ с душе́ю и те́ло мое́ нескве́рно, я́же Спа́са ро́ждшая.
Та́же, Све́те ти́хий: Проки́мен дне́. Сподо́би, Го́споди, в ве́чер се́й:
На стихо́вне, стихи́ры покая́нны, гла́с 6:
Во стра́шное прише́ствие Твое́, Христе́, да не услы́шим, не ве́м ва́с: упова́ние бо, Спа́се, на Тя́ возложи́хом, а́ще и Твоя́ повеле́ния не сохрани́хом за небреже́ние на́ше, но пощади́ ду́шы на́шя, мо́лимся.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Покая́ния не стяжа́х, ниже́ па́ки сле́з, сего́ ра́ди молю́ Тя, Христе́ Бо́же, пре́жде конца́ обрати́ти, и да́ти умиле́ние мне́, я́ко да изба́влюся от му́ки.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Страстоте́рпцы му́ченицы небе́снии гра́ждане, на земли́ пострада́вше, мно́ги му́ки претерпе́ша: моли́твами и́х, Го́споди, и моле́нием, все́х на́с сохрани́.
Сла́ва, и ны́не, Богоро́дичен: Никто́же притека́яй к Тебе́, посра́млен от Тебе́ исхо́дит, Пречи́стая Богоро́дице Де́во: но про́сит благода́ти, и прие́млет дарова́ние к поле́зному проше́нию.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́ и отпу́ст.
В понеде́льник на повече́рии 
кано́н Пресвяте́й Богоро́дице, гла́с 6:
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Преклоне́н мно́жеством искуше́ний, и лю́тых дея́ний, вы́ю душе́вную и теле́сную преклоня́ю Тебе́, Чи́стая, и вопию́ Ти приле́жно: Ты́ мя испра́ви.
О Всенепоро́чная Отрокови́це, кре́пкая ве́рных по́мощь, и упова́ние христиа́н! Ты́ мя свободи́ плотски́х сласте́й же и страсте́й, борю́щихся со мно́ю.
Сла́ва: Световоди́тельница су́щым во тьме́: Све́т мы́сленный ро́ждши, Пречи́стая, просвети́ мою́ ду́шу, и у́м освяти́, страсте́й и прегреше́ний тьму́ реша́щи.
И ны́не: Омраче́нныя души́ моея́, наведе́ньми безме́стных помышле́ний тьму́ разруши́, Богоро́дице Влады́чице, све́том святы́х за́поведей Воплоще́ннаго из Тебе́.
ПЕ́СНЬ 3
Ирмо́с: Не́сть Свя́т, я́коже Ты́, Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
На Тя́, Чи́стая и Пречи́стая, наде́явся, да не отпаду́ е́же к Тебе́ ча́яния, я́ко Ма́ти Человеколю́бца Бо́га ми́лостива, сете́й мя́ вра́жиих изба́ви.
Мари́е Ма́ти Бо́жия, Спасе́ния две́ре, Е́юже про́йде Еди́н И́же все́х Творе́ц, покая́ния ны́не Боже́ственныя две́ри отве́рзи ми́, Пречи́стая.
Сла́ва: Приста́нище бу́ди ми́ и храни́тельница Чи́стая, лю́тыми треволне́нии страсте́й обурева́емому всегда́ в мо́ри жития́, Еди́на Присноде́во.
И ны́не: Мари́е Ма́ти Бо́жия, просвети́ ду́шу мою́ помраче́ную лю́те мно́гими грехи́, и стрело́ю лука́ваго уя́звленую, и изнемо́гшую.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь Боголе́пно пое́т взыва́ющи, от смы́сла чи́ста, о Го́споде пра́зднующи.
Кре́пость моя́, Пречи́стая, и прибе́жище, и необоримая стена́, и к Бо́гу моли́твенница су́щи, ве́чнующаго пла́мене и гее́нны свободи́ мя.
Мари́е Всечи́стая, страсте́й молву́ моего́ ума́, и искуше́ний бу́рю разори́, Я́же безстра́стия Исто́чник ро́ждши, Ма́ти Присноде́во.
Сла́ва: Чи́стая и Всенепоро́чная, Я́же чистоты́ бы́вши прия́телище вме́стне Боже́ственнаго вселе́ния, душе́вную мою́ скве́рну и нечистоту́ потреби́.
И ны́не: Еди́ну Пречи́стую, Еди́ну нескве́рную, молю́ Тя, Отрокови́це, сла́достными оскверни́вшася страстьми́, и окаля́вша ду́шу, Твои́ми моли́твами очи́сти.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся: Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Оскверне́н по́мыслом и окаля́н мно́гими паде́ньми, Ма́ти Бо́жия, Тя́ молю́, Еди́на нескве́рная, уще́дри и спаси́ мя хода́тайством Твои́м.
Боже́ственным сия́нием Твои́м, Блага́я, просвети́ ду́шу мою́ омраче́нную сладостьми́, и к спасе́ния стези́ напра́ви, Еди́на Спа́са Христа́ ро́ждшая.
Сла́ва: Грехо́вныя ми́ плени́цы расто́ргни Твои́м хода́тайством, Де́во, и заступле́нием, и ра́дости Боже́ственныя тишины́ испо́лни ду́шу мою́ окая́нную, и тьмы́ изба́ви.
И ны́не: Тя́ Еди́ну Боже́ственное прибе́жище ны́не стяжа́в, Блага́я, зову́ Ти, и ве́рно припа́даю: Ты́ мне́ заступле́ние, и покро́в спасе́ния бу́ди, Влады́чице ми́ра, и спаси́ мя.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Пови́нен сы́й греха́ми, и лю́те уязви́хся окая́нный, к Тебе́ Богома́ти ми́лостивей прибега́ю моля́ся: нападе́ния потреби́ прегреше́ний мои́х.
Две́ре благода́тная, отве́рзшая ве́рным две́рь Небе́сную, покая́ния две́рь све́тлую отве́рзи ми́, Влады́чице, и вра́т сме́ртных свободи́.
Сла́ва: Страстьми́ мя преклоне́на от сопроти́вных прило́г, Ма́ти Бо́жия, утверди́, Я́же безстра́стия ро́ждши Исто́чник: к Тебе́ бо прибего́х, окая́нныя моея́ души́ уте́шительнице.
И ны́не: При́зри, Влады́чице, на мя́ смире́ннаго, и ненаде́ждно спаси́ мя: Ты́ бо еси́ упова́ние и покро́в ми́, жи́знь и све́т се́рдцу моему́, Богоро́дице, и утвержде́ние.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 6:
Безпомо́щным кре́пость, Ты́ вои́стинну, Пресвята́я Де́во Ма́ти, отсю́ду смире́ннии Тобо́ю возвыша́емся, о Тебе́ высо́це держи́мся: все́м Ты́ еси́ покро́в, и к Бо́гу хода́таица.
ПЕ́СНЬ 7
Ирмо́с: Росода́тельну у́бо пе́щь соде́ла а́нгел преподо́бным отроко́м, халде́и же опаля́ющее веле́ние Бо́жие мучи́теля увеща́ вопи́ти: благослове́н еси́, Бо́же оте́ц на́ших.
Очище́ние и́мамы Тя́ всегда́ к Бо́гу, Пренепоро́чная: те́мже испроси́ изба́вити все́х, Пречи́стая, та́мо муче́ний стра́шных, Богоро́дицу вои́стинну испове́дающих тя́.
Ле́ностию мя́ одержи́ма, воздви́гни к де́ланию, Пречи́стая, Боже́ственных дея́ний, укрепля́ющи мя́ на враги́ при́сно борю́щыя мя́ лю́те, и сопроти́вными помышле́нии прельща́ющыя.
Сла́ва: Не оста́ви мене́, Де́во, погиба́ти, ни попусти́ сне́дь бы́ти при́сно жа́ждущему мою́ па́губу зми́ю лю́тому: но пода́ждь ми́ Твою́ бога́тую ми́лость.
И ны́не: Моля́щи не преста́й Человеколю́бца Бо́га на́шего, Всенепоро́чная, я́ко да прии́мем соверше́нное проще́ние, Чи́стая: и улучи́м Небе́сных угото́ванных бла́г, и неоте́млемую ра́дость.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти, Тя́ превозно́сим во вся́ ве́ки.
Я́коже Рождество́м Твои́м, Всечи́стая, благи́х де́л покажи́ плодоно́сно непло́дное се́рдце мое́, Бо́га умоля́ющи.
Мольбу́, Де́во, Бо́гу принеси́, ду́шы на́шя спасти́, Богоблагода́тная, и страсте́й прия́тия изба́ви на́с, и от бесо́в зла́го искуше́ния.
К Твоему́ прибега́ю покро́ву, Всенепоро́чная, и предста́тельницу живота́ моего́ ны́не предлага́ю, изба́ви мя́, Отрокови́це, суда́ стра́шнаго, и испыта́ния, и огня́ ве́чнаго.
Поколеба́вшуюся зло́бою борца́ ду́шу мою́ утверди́, Де́во Чи́стая, и о́гненнаго изми́ мя муче́ния, и ко́злищ боле́зненныя ча́сти.
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни а́нгельстии взира́ти: Тобо́ю же, Всечи́стая, яви́ся челове́ком Сло́во воплоще́нно, Его́же велича́юще, с Небе́сными во́и Тя́ ублажа́ем.
Страсте́й волне́ние смуща́ет мя́, и сластьми́ погружа́ет мя́, Де́во Пренепоро́чная, Я́же ко́рмчию Христа́ ро́ждшая: ру́ку ми́ по́мощи простри́ и спаси́ мя, Еди́на спасе́ние ве́рою блажа́щих Тя́.
Черто́же и престо́ле Ца́рствующаго, горо́ Бо́жия, и гра́де избра́нный, и раю́ со́лнца о́блаче всесве́тлый, просвети́ ду́шу мою́, о́блак отгоня́ющи грехо́в мои́х мно́гих, Богоблагода́тная.
Сла́ва: Чи́стая Де́во Богообра́дованная, две́ре Све́та две́ри души́ моея́ отве́рзи, греха́ вхо́д заключа́ющи: да мя́ не прии́мет рука́ льсти́ваго, веду́щи лю́те ко всепа́губней и стра́шней му́це.
И ны́не: Душе́, возни́кни, и побди́ в моли́твах и во всеблаги́х попече́ниих уны́ния со́н отгоня́ющи, бо́друю засту́пницу иму́щи всегда́, Чи́стую Ма́терь Бо́жию Всеще́друю.
Та́же, Досто́йно е́сть: И Трисвято́е. По О́тче на́ш: тропа́рь и про́чее по обы́чаю, и отпу́ст.
Вторник 
Во вто́рник у́тра 
по 1-м стихосло́вии, седа́льны покая́нны, гла́с 6:
Помышля́ю де́нь стра́шный, и пла́чуся дея́ний мои́х лука́вых, ка́ко отвеща́ю Безсме́ртному Царю́? ко́им же дерзнове́нием воззрю́ на Судию́, блу́дный а́з? Благоутро́бный О́тче, Сы́не Единоро́дный, и Ду́ше Святы́й, поми́луй мя́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Во удо́ли плаче́вней, на ме́сте, иде́же положи́, егда́ ся́деши, Ми́лостиве, сотвори́ти пра́ведный су́д, не обличи́ моя́ сокрове́нная, ниже́ посрами́ мене́ пред А́нгелы: но пощади́ мя, Бо́же, и поми́луй мя́.
Сла́ва, и ны́не, Богоро́дичен: Милосе́рдия две́ри отве́рзи на́м, Благослове́нная Богоро́дице Де́во, наде́ющиися на Тя́ да не поги́бнем, но да изба́вимся Тобо́ю о бе́д: Ты́ бо еси́ спасе́ние ро́да христиа́нскаго.
По 2-м стихосло́вии седа́льны, гла́с 6:
Душе́ моя́, вску́ю уныва́ющи греху́ рабо́таеши? И вску́ю боля́щи, ко врачу́ не прихо́диши? Возни́кни про́чее от зо́л, я́же соде́лала еси́, и возопи́й ко Спа́су, глаго́лющи: наде́жде ненаде́жных, животе́ отча́янных, Спа́се, воздви́гни, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Му́дрых де́в да́руй ми́, Го́споди, бде́ние, и души́ моея́ свещу́ просвети́ еле́ем щедро́т Твои́х, да пе́снь а́нгельскую пою́ Ти: аллилу́иа.
Сти́х: Ди́вен Бо́г во святы́х Свои́х, Бо́г Изра́илев.
Страстоте́рпческий по́двиг претерпе́вше святи́и, и по́чести побе́ды от Тебе́ прия́ша: упраздни́ша помышле́ния беззако́нных, и восприя́ша венцы́ нетле́нныя. Те́х ра́ди, Бо́же, умоле́н бы́в, да́руй на́м ве́лию ми́лость.
Сла́ва, и ны́не, Богоро́дичен: Упова́ние ми́ра, блага́я Богоро́дице Де́во, Твое́ и еди́ное стра́шное предста́тельство про́сим: умилосе́рдися на лю́ди безпомо́щныя, моли́ ми́лостиваго Бо́га, изба́витися душа́м на́шым от вся́каго преще́ния, Еди́на благослове́нная.
По 3-м стихосло́вии седа́льны, гла́с 6:
Подо́бен: Всю́ отложи́вше:
Живота́ я́ко показа́л еси́ пути́ лю́дем Иоа́нне, вопия́: испра́вите сердца́ ва́ша Го́сподеви: спаси́ многогре́шную мою́ ду́шу, ко умиле́нию приведи́ окамене́ную мы́сль, и изба́ви бу́дущия му́ки Твои́ми моли́твами, Предте́че Спа́сов.
Страсте́й мя́ бу́ря, и лю́тое треволне́ние прегреше́ний, во отча́яния глубины́ потопи́ сло́ве: но простри́ ми держа́вную Твою́ десни́цу, и спаси́ мя я́коже Петра́, свяще́нными моли́твами Предте́чи Твоего́, из глубины́ злолю́тых беззако́ний мои́х.
Сла́ва, и ны́не, Богоро́дичен: И́же пре́жде ве́к от Отца́ без ма́тере, ро́ждшагося Сы́на и Сло́ва Бо́жия, и в после́дняя ле́та родила́ еси́ воплоще́нна от чи́стых крове́й Твои́х, Богороди́тельнице, кроме́ му́жа, Его́же моли́, дарова́ти на́м грехо́в проще́ние пре́жде конца́.
Кано́н покая́нен ко Го́споду на́шему Иису́су Христу́, и святы́м му́чеником. Творе́ние ки́р Ио́сифа. Гла́с 6.
ПЕ́СНЬ 1
Ирмо́с: Помо́щник и Покрови́тель бы́сть мне́ во спасе́ние, Се́й мо́й Бо́г, и просла́влю Его́, Бо́г Отца́ моего́, и вознесу́ Его́: сла́вно бо просла́вися.
Изба́вителю мо́й Иису́се, я́коже изба́вил еси́ мно́гих прегреше́ний блудни́цу, иногда́ пока́явшуюся до́бре: молю́ся Ти́, и мене́ изба́ви безчи́сленных зо́л мои́х я́ко ми́лостив.
Пла́вая в су́етнем помышле́нии жития́, Иису́се, лю́тую сию́ пучи́ну, во истопле́ния впадо́х мно́гая, от ни́хже изба́вив спаси́ мя.
Му́ченичен: До́блественныя страда́льцы, чужда́го потреби́тели, терпели́вно пострада́вшыя, и венцы́ прии́мшыя, от Бо́га побе́дныя, ра́достно да почти́м.
Му́ченичен: Вети́йствующе му́дрии, дерзнове́нием Бо́га сло́ва вети́й злы́х победи́сте: и вся́к ви́д подъе́мше ра́н, вельми́ просла́вистеся.
Богоро́дичен: Яви́лася еси́ врата́ Живота́, сме́рти врата́ затво́рши Рождество́м Твои́м, Чи́стая: яви́лася еси́ земля́ избра́нная, е́юже вознесе́ся от земли́ на небеса́ челове́ческое смеше́ние.
И́н кано́н свято́му и вели́кому Иоа́нну Предте́чи. Творе́ние Ио́сифово. Гла́с 6.
Ирмо́с: Чу́вственный фарао́н потопле́н бы́сть со всево́инством, Изра́иль же проше́д посреде́ мо́ря, вопия́ше: Го́сподеви Бо́гу на́шему пои́м, я́ко просла́вися.
А́нгел Боже́ственный Твое́ Рождество́, а́нгеле Бо́жий, предвозвеща́ет Отцу́: с ни́мже на́с помяни́, е́же в де́нь су́дный обрести́ на́м ми́лость, святы́й Предте́че.
Прозябе́ние сы́й кра́сное пусты́нное Предте́че Христо́в, во мне́ непреста́нно прозяба́ющую ле́ность из ко́рене исто́ргнув, покая́ния мя́ приноси́ти плоды́ сотвори́.
Утро́ба безча́дна Тя́, пло́д ражда́ет пресла́вно, благопло́дная сердца́, я́же пре́жде непло́дная показа́вшая, но ве́рою вопию́ Ти: Крести́телю, непло́дная моя́ помышле́ния исто́ргни.
Богоро́дичен: Ле́стию непреста́нно вра́г ло́вит мя́ лука́вый, того́ мя́ ловле́ния, Всенепоро́чная, исхити́, и твори́ти, Богоро́дице, наста́ви влады́чнюю Боже́ственную во́лю.
ПЕ́СНЬ 3
Ирмо́с: Утверди́, Го́споди, на ка́мени за́поведей Твои́х, подви́гшееся се́рдце мое́, я́ко Еди́н Свя́т еси́ и Госпо́дь.
Ми́лостивным Твои́м о́ком при́зри на мя́, егда́ хощу́ пред Тобо́ю предста́ти, и суди́тися, Еди́не Благопремени́телю Го́споди.
Воздыха́юща мя́ приими́, я́коже мытаря́ из глубины́ душе́вныя, и покая́ние ми́ да́руй, Спа́се, греха́ вся́каго мя́ избавля́ющее.
Му́ченичен: Тече́нием, святи́и, пресвяты́х ва́ших крове́й, ме́рзская кро́вь преста́, приноси́мая бесо́м иногда́ в тре́бищах.
Му́ченичен: Ду́хом пресвяты́м укрепля́еми, святи́и, низверго́сте ка́пища поги́бельная, все́х к ве́ре утвержда́юще.
Богоро́дичен: Зачала́ еси́, Пресвята́я, содержа́щаго ве́сь ми́р: сего́ ра́ди молю́ся Ти́, изба́ви мя́ вся́каго содержа́щаго муче́ния.
И́н Ирмо́с: На тве́рдем ве́ры Твоея́ ка́мени помышле́ние утверди́в души́ моея́, утверди́, Го́споди: Тя́ бо и́мамы, Бла́же, прибе́жище и утвержде́ние.
Обраще́ние от пути́ заблу́ждшему да́ждь ми́ ны́не: и простри́ ми́ ру́ку, блаже́нне Предте́че, в пучи́не лю́тых всегда́ пла́вающу.
Живу́ ле́ностно, и посече́ние приближа́ется: твои́ми моли́твами возникнове́ние ми́ да́ждь, присносла́вный Предте́че, да не я́ко безпло́ден отсла́н бу́ду во о́гнь неугаси́мый.
Стра́шный де́нь при две́рех, и лю́тыми обложе́н е́смь бре́меньми, от ни́хже мя́ облегчи́, Госпо́день Крести́телю, чи́стыми твои́ми мольба́ми.
Богоро́дичен: Престо́л Бо́жий яви́лася еси́, Богоро́дице, на не́мже пло́тию се́де Христо́с, от пе́рваго паде́ния челове́ки воздви́же, во гла́сех ра́достных пою́щыя Тя́.
ПЕ́СНЬ 4
Ирмо́с: Услы́ша проро́к прише́ствие Твое́, Го́споди, и убоя́ся, я́ко хо́щеши от Де́вы роди́тися, и челове́ком яви́тися, и глаго́лаше: услы́шах слу́х Тво́й и убоя́хся: сла́ва си́ле Твое́й, Го́споди.
То́ки сле́з да́ждь ми́ изсуша́ющыя страсте́й мои́х исто́чники, и греха́ вся́каго тиме́ния отмыва́ющыя, Ще́дре, многоми́лостиве, и угаша́ющыя огня́ гее́нскаго ве́чнующий пла́мень неугаси́мый.
Непреста́нно чешу́ стру́пы души́ моея́ сластолю́бием, и пребыва́ю неисце́лен, в чу́вство са́м приити́ не хотя́, кто́ бу́ду? и что́ сотворю́? Христе́ Ще́дрый, исцели́в спаси́ мя.
Му́ченичен: Во́д поги́бельных, и бу́ри зло́бныя окормле́нием Боже́ственным му́ченицы присноблаже́ннии, ве́рою преплы́вше пучи́ну непостоя́нную, в безбе́дное и небу́рное Ца́рствия Небе́снаго Приста́нище доспе́сте.
Му́ченичен: Просве́щницы благоче́стия, свети́ла и́стины бы́вше, све́том по́двигов потреби́сте тьму́ безбо́жия многоболе́зненную: чуде́с же заря́ми му́ченицы страсте́й мглу́ разгоня́ете.
Богоро́дичен: Седмосве́тлый Тя́ све́щник, о́гнь богоразу́мия нося́щ, Отрокови́це, проро́к дре́вле прови́де, светя́щ во тьме́ неве́дения бе́дствующым. Те́мже вопию́ Ти, Всенепоро́чная: просвети́ мя, молю́ся.
И́н Ирмо́с: Услы́шах слу́х Тво́й и убоя́хся, разуме́х дела́ Твоя́, и ужасо́хся: сла́ва си́ле Твое́й, Го́споди.
Уврачу́й, Предте́че, уя́звленое на путе́х разбо́йнических се́рдце мое́, молю́ся ти́, де́тельною Боже́ственных твои́х моли́тв цельбо́ю.
Низложи́, Предте́че, и́же еще́ живу́щий в души́ мое́й гре́х: и возникнове́ние ны́не да́руй ми́, к сласте́м пополза́ющемуся.
Приста́нище на́м яви́ся обурева́емым в пучи́не жите́йския бу́ри, преложи́ все́х в тишину́ пребога́те.
Богоро́дичен: Да не осу́диши мене́, Го́споди, по дело́м мои́м, но ми́лостив ми́ яви́ся, Всеще́дрый: мо́лит Тя́ со Крести́телем ро́ждшая Тя́.
ПЕ́СНЬ 5
Ирмо́с: От но́щи у́тренююща, Человеколю́бче, просвети́ молю́ся, и наста́ви и мене́ на повеле́ния Твоя́, и научи́ мя Спа́се, твори́ти во́лю Твою́.
Се́ и́же тала́нт Тво́й сокры́вый, Христе́, лени́вый ра́б Тво́й, и упраздни́выйся лука́выми страсте́й дея́нии, а́з е́смь: те́мже не посли́ мене́ во о́гнь.
Тво́й сы́н бы́в благода́тию, благоутро́бне Христе́, порабо́тихся врагу́, и от Тебе́ удали́хся жи́в блу́дно. Те́мже обрати́в мя́ спаси́.
Му́ченичен: Му́ченицы стоя́ху пред суди́щем, щи́т ве́ры обнося́ще. Те́мже стрела́ми ле́стными, уязви́ти те́х лю́тый отсту́пник не возмо́же.
Му́ченичен: Умерщвля́еми телесы́ му́ченицы, вся́ умертви́ша ко́зни вра́жия: и к жи́зни нестаре́ющейся приидо́ша в ра́дости, венцы́ побе́ды прии́мше.
Богоро́дичен: Врата́ непроходи́мая, отве́рзи ми́ врата́, молю́ся, покая́ния и́стиннаго: и покажи́ ми стезю́ покая́ния, Чи́стая, все́х наста́внице.
И́н Ирмо́с: К Тебе́ у́тренюю, милосе́рдия ра́ди себе́ истощи́вшему непрело́жно, и до страсте́й безстра́стно прекло́ньшемуся, Сло́ве Бо́жий, ми́р пода́ждь ми́ па́дшему, Человеколю́бче.
Хра́м бы́л еси́ Боже́ственныя Тро́ицы, и в хра́ме Твое́м свято́м се́м со́браннии, ве́рою те́плою мо́лим Тя́, Предте́че: изба́ви на́с от искуше́ний и скорбе́й, всехва́льне.
Устрани́выйся вся́кия доброде́тели у́м мо́й, Тебе́ стра́нным ходи́вша путе́м в житии́ блаже́нне, ны́не молю́: вся́ческих Бо́гу мя́ присво́й, лу́чша творя́ мя изя́щными припода́ньми.
Погрузи́вый во иорда́нских струя́х, бе́здну милосе́рдия, проро́че, то́ки страсте́й мои́х моли́твами твои́ми изсуши́ ны́не, исто́чники ми́ сле́з подава́я.
Богоро́дичен: Преукраше́нна Боже́ственными луча́ми, кра́снаго добро́тою родила́ еси́, Де́во: того́ у́бо при́сно моли́, спасти́ на́с от тли́, и́же ве́рою и любо́вию Тя́ сла́вящыя.
ПЕ́СНЬ 6
Ирмо́с: Возопи́х все́м се́рдцем мои́м к ще́дрому Бо́гу, и услы́ша мя́ от а́да преиспо́дняго, и возведе́ от тли́ живо́т мо́й.
Не покажи́ мене́ бесо́м обра́дование в де́нь стра́шный, Христе́ Иису́се: да не услы́шу тогда́ гла́са отсыла́ющаго во о́гнь гее́нский.
Погрузи́ мя во глубине́ прегреше́ний, и́же пра́ведных вра́г: и к щедро́т Твои́х притека́ю пучи́не, Иису́се, к приста́нищу жи́зни ны́не напра́ви мя́.
Му́ченичен: Боле́зней мно́гих ра́лом, обно́вльше, душе́вную бразду́ прему́дрии Боже́ственным се́менем ве́ры, многопло́дный муче́ния кла́с я́ве плодоноси́сте.
Му́ченичен: Я́звами уязви́сте уязви́вшаго ва́с, благочести́вии ору́жницы. Те́мже преста́вльшеся к жи́зни, стра́сти ны́не челове́ческия исцеля́ете.
Богоро́дичен: Хра́м Бо́гу яви́лася еси́, Всенепоро́чная, во́ньже всели́вся свяще́нне, челове́ческое существо́ обожи́, сотвори́л е́сть ве́рных хра́мы себе́.
И́н Ирмо́с: Бе́здна после́дняя грехо́в обы́де мя́, и волне́ния не ктому́ терпя́, я́ко Ио́на, Влады́це, вопию́ ти: от тли́ мя возведи́.
О́трасль, Проро́че, ко́рене прозя́бл еси́, и сердца́ непло́дная вся́каго благоразу́мия, благопло́дна в похвалу́ Бо́гу показа́л еси́.
Сокруши́ вско́ре лука́ваго нога́ми на́шими, и испра́ви стопы́ на́шя мы́сленныя на пу́ть ми́ра, предста́тельствы твои́ми, Предте́че.
Огради́, Проро́че, пра́вдою ста́до твое́, избавля́я на́с вся́каго наве́та бесо́вскаго, и ве́чнующия му́ки.
Богоро́дичен: Пе́снь тебе́, Де́во, благодаре́ния прино́сим ны́не: Тобо́ю, Чи́стая, спасе́ни бы́вше от кля́твы дре́вния, и вся́ко благослове́ние плоди́м.
ПЕ́СНЬ 7
Ирмо́с: Согреши́хом, беззако́нновахом, непра́вдовахом пред тобо́ю, ниже́ соблюдо́хом, ниже́ сотвори́хом, я́коже запове́дал еси́ на́м: но не преда́ждь на́с до конца́, отце́в Бо́же.
Взира́ю на ми́лость Твою́ безме́рную, безме́рно согреши́вый, ве́м Твое́ милосе́рдие, ве́м долготерпе́ние и незло́бие: покая́ния ми́ да́руй плоды́, ще́дрый Христе́, и спаси́ мя.
Уврачу́й, Ще́дре, се́рдца моего́ неисце́льныя стра́сти, да́руй отсече́ние долго́в мои́х, тя́жкое бре́мя облегчи́: да во умиле́нии Тя́ сла́влю при́сно отце́в Бо́га.
Му́ченичен: Вя́жеми, ссеца́еми, и снеда́еми огне́м веще́ственным, льво́м предае́ми на сне́дь, и протяза́еми на колесе́х, не отверго́шася тебе́, Жива́го Бо́га на́шего, Боже́ственнии и свяще́ннии страда́льцы.
Му́ченичен: Разделя́еми бы́сте от теле́с, но не разделе́ни от Бо́га яви́стеся му́ченицы, совокупле́ния ра́ди Боже́ственнаго, себе́ соедини́вшаго на́м нетле́нно. Его́же при́сно моли́те, изба́витися на́м вся́кия ну́жды.
Богоро́дичен: Прозябла́ еси́ без се́мене, Его́же роди́ Оте́ц нетле́нно, пребыла́ еси́ по рождестве́ Де́ва, я́коже и пре́жде рождества́. Те́мже ублажа́ема еси́, и прославля́ема, Пречи́стая, непреста́нно, я́ко Ма́ти су́щи Бо́жия.
И́н Ирмо́с: О́троцы в Вавило́не пе́щнаго пла́мене не убоя́шася, но посреде́ пла́мене вве́ржени, ороша́еми поя́ху: благослове́н еси́ Го́споди Бо́же оте́ц на́ших.
Гла́с сы́й Сло́ва, ны́не гла́сы на́шя приими́ Крести́телю: и страсте́й и бе́д, и мно́гих обстоя́ний, и ве́чнаго муче́ния изба́ви лю́ди твоя́.
Руко́ю показу́еши Проро́че, А́гнца Бо́жия, ми́ра взе́млющаго грехи́: Его́же при́сно моли́, отя́ти моя́ согреше́ния лю́тая, и ле́ты удержа́нная, и живота́ сподо́бити мя́.
Душе́ моя́, потщи́ся, и возопи́й, омраче́ние оста́вльши безслове́сных дея́ний: уще́дри мя́, Иису́се, мольба́ми Крести́теля, и исхити́ мя тиме́ния де́л мои́х.
Богоро́дичен: Ему́же предстоя́т с тре́петом небе́снии чи́ни, того́ родила́ еси́, Чи́стая, соедини́вшагося челове́ком за бла́гость: Его́же приле́жно моли́ уще́дрити рабы́ Твоя́.
ПЕ́СНЬ 8
Ирмо́с: Его́же во́инства небе́сная сла́вят, и трепе́щут Херуви́ми и Серафи́ми, вся́ко дыха́ние и тва́рь, по́йте, благослови́те, и превозноси́те во вся́ ве́ки.
Взира́ю на вели́кую ми́лость щедро́т Твои́х, Христе́, я́коже Дави́д, согреши́в па́че о́наго, и зову́ со о́нем: Еди́не Ми́лостиве, поми́луй мя́ вско́ре.
Коне́ц бла́г бы́ти ми́ молю́ся, положи́ти же лука́вым дея́нием когда́ коне́ц, не усе́рдствую, ожесточе́нное име́я мое́ се́рдце: уще́дри мя́, Бо́жий Сло́ве.
Му́ченичен: Я́ко избра́нныя и непоро́чныя же́ртвы, поже́ршемуся на́с ра́ди, Единоро́дному Сло́ву, во́лею принесо́стеся, же́ртвы вся́ упражня́юще де́монския, страстоно́сцы.
Му́ченичен: Жи́лам сече́ния, зубо́м искорене́ния, отя́тие же рука́м, раздробле́ние удо́м, и вся́кое томле́ние и́ное претерпе́сте до́блественне му́ченицы, пою́ще Христа́ еди́наго подвигополо́жника.
Богоро́дичен: Но́ва на́м Младе́нца родила́ еси́, Ве́тхаго Де́ньми, но́выя на земли́ стези́ показу́ющаго, и обетша́вшее естество́ обновля́юща, Безневе́стная Благослове́нная.
И́н Ирмо́с: За зако́ны оте́ческия блаже́ннии в Вавило́не ю́ношы предбе́дствующе, царю́ющаго оплева́ша повеле́ние безу́мное, и совоку́плени и́мже не свари́шася огне́м, Держа́вствующему досто́йную воспева́ху пе́снь: Го́спода по́йте дела́, и превозноси́те во вся́ ве́ки.
Над Сло́во креща́емо, в ви́де голуби́не, низходя́ща ви́дел еси́ Ду́ха Свята́го, и гла́с Оте́чь слы́шати сподо́бился еси́, блаже́нне: Се́й е́сть Сы́н Мо́й сопресто́льный, Его́же пое́т вся́ тва́рь: Го́спода по́йте дела́, и превозноси́те во вся́ ве́ки.
Огне́м, Проро́че, твои́х моли́тв хвра́стныя стра́сти смы́сла моего́ попали́в, и угаше́нный се́рдца моего́ све́щник возжзи́ па́ки: я́ко да я́сно смотря́я, воспева́ю созда́вшаго све́т повеле́ний: Го́спода по́йте дела́, и превозноси́те во вся́ ве́ки.
Сокры́вый ра́б тала́нт, его́же в де́лание от Тебе́ прия́х, а́з е́смь окая́нный, и что́ сотворю́, егда́ на су́д прии́деши, коего́ждо де́ло истязу́я? но пощади́ мя мольба́ми Предте́чи Твоего́, и не во о́гнь посли́ вопию́ща: Го́спода воспева́йте дела́, и превозноси́те Его́ во ве́ки.
Богоро́дичен: Соблюди́ мо́й смы́сл во смире́нии, Отрокови́це Богоблагода́тная, я́же Рождество́м Твои́м сокруши́вшая возноше́ние де́монское, и воздви́гни мя́ от гно́ища страсте́й, и а́лчуща мя́ насы́ти благода́ти Твоея́, пою́ща: Го́спода по́йте дела́, и превозноси́те во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: И покло́ны.
ПЕ́СНЬ 9
Ирмо́с: Безсе́меннаго зача́тия Рождество́ несказа́нное, Ма́тере безму́жныя нетле́нен Пло́д: Бо́жие бо Рожде́ние обновля́ет естества́. Те́мже Тя́ вси́ ро́ди я́ко Богоневе́стную Ма́терь, правосла́вно велича́ем.
Иису́се Человеколю́бче, еди́не не́мощь на́шу ве́дый: в сию́ бо обле́клся еси́ милосе́рдия ра́ди, хотя́ сию́ очи́стити: те́мже скве́рны лука́выя и гное́ния зо́л мои́х очи́сти, и спаси́ мя.
Я́ко блудни́ца сле́зы приношу́ Ти, Человеколю́бче: я́ко мыта́рь стеня́ взыва́ю Ти́: очи́сти, и спаси́ мя. Я́коже ханане́а вопию́: поми́луй мя́, я́коже Петра́ пока́явшася, проще́ния сподо́би.
Му́ченичен: Пло́тию спле́тшеся безпло́тному мироде́ржцу, по́двигами страда́ний того́ низложи́сте, и побе́ды венцы́ прия́сте досто́йно. Те́мже моли́теся приле́жно о все́х, ве́рою восхваля́ющих ва́с, святи́и.
Му́ченичен: Освяти́л еси́, Го́споди, зе́млю святы́ми кровьми́ святы́х Твои́х, и те́х всесвя́те ду́хи, духово́м си́л святы́х совокупи́л еси́: всегда́ же си́ми освяща́еши ве́рою и́стинною Тебе́ освяща́ющыя.
Богоро́дичен: Гла́с Ти́ прино́сим арха́нгелов, Всечи́стая, благослове́нная, ра́дуйся вмести́вшая Бо́га невмести́маго: ра́дуйся кля́твы разреше́ние, и благослове́ния введе́ние: ра́дуйся, еди́на ра́йскую две́рь отве́рзшая.
И́н Ирмо́с: Стра́нствия влады́чня, и безсме́ртныя трапе́зы на го́рнем ме́сте, высо́кими умы́, ве́рнии, прииди́те наслади́мся, возше́дша Сло́ва, от Сло́ва научи́вшеся, Его́же велича́ем.
Уврачу́й мо́й у́м, сластолю́бием жите́йским лю́те уязвле́ный, и утоли́ зе́льне возмуща́ющую мя́ бу́рю, и покажи́ ми покая́ния пути́ пра́выя, Госпо́день Предте́че.
Ви́ден бы́л еси́ посреде́ стоя́ ве́тхаго же и но́ваго, о́вому у́бо проро́че, преста́ти творя́, о́ваго же све́т явля́я, и́мже ходи́ти спе́шно наста́ви на́с, со́вестию Боже́ственною, я́ко да тьмы́ изба́вимся ве́чнующия.
Сочета́лся еси́ с во́инствы небе́сными богому́дре, с ни́миже Христа́ моли́, су́щих на земли́ на́с спасти́ почита́ющих Тя́ в честне́м Твое́м се́м хра́ме, Крести́телю Иоа́нне, Госпо́день Предте́че.
Де́нь испо́лнь я́рости, де́нь тьмы́ е́сть, дела́ иму́щым те́мная, су́д стра́шный, Крести́телю Христо́в и Предте́че: моли́твами твои́ми тогда́ изба́ви осужде́ния вся́каго, тебе́ почита́ющих.
Богоро́дичен: Яви́лася еси́ херуви́м святе́йши Де́во, я́ко Бо́га ро́ждши Пресвята́го, все́х на́с освяти́, во гла́сех святы́х ве́рою, в нощи́ и во дни́ тебе́ освяща́ющих.
Та́же, Досто́йно е́сть: И покло́н. И ектениа́ ма́лая, и свети́лен, и псалмы́ обы́чныя, и про́чая.
На стихо́вне стихи́ры покая́нны, гла́с 6:
На́га мя́ обре́т доброде́телей вра́г, стрело́ю грехо́вною уязви́: но Ты́ я́ко вра́чь ду́ш и теле́с, я́звы души́ моея́ исцели́, и поми́луй мя́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ твоя́, и наста́ви сы́ны и́х.
Се́рдца моего́ стру́пы, от мно́гих согреше́ний возра́стшыя ми́ исцели́, Спа́се, я́ко ду́ш и теле́с вра́чь: подая́ прося́щым прегреше́ний проще́ние, при́сно да́руй ми́ сле́зы покая́ния, дая́ ми разреше́ние долго́в, Го́споди, и поми́луй мя́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Го́споди, а́ще не бы́хом святы́я Твоя́ име́ли моли́твенники, и благосты́ню Твою́ ми́лующую на́с, ка́ко сме́ли бы́хом Спа́се, пе́ти Тя́, Его́же славосло́вят непреста́нно А́нгели? Сердцеве́дче, пощади́ ду́шы на́шя.
Сла́ва, и ны́не, Богоро́дичен: Вели́ких дарова́ний, чи́стая Де́во Богома́ти, ты́ сподо́билася еси́, я́ко родила́ еси́ пло́тию еди́наго от Тро́ицы, Христа́ Жизнода́вца, во спасе́ние ду́ш на́ших.
Та́же, Бла́го е́сть испове́датися Го́сподеви: Трисвято́е. И по О́тче на́ш: тропа́рь, ектениа́. Та́же, ча́с пе́рвый: псалмы́ обы́чныя, и про́чее, и отпу́ст.
Во вто́рник блаже́нны, гла́с 6. 
Помяни́ мя, Бо́же Спа́се мо́й, егда́ прии́деши во Ца́рствии Твое́м: и спаси́ мя, я́ко еди́н Человеколю́бец.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
И́же Петро́во прие́мый рыда́ние, приими́ и мое́, Христе́, покая́ние: и да́руй ми́ согреше́ний проще́ние.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Пропове́давый покая́ние челове́ком, Госпо́день Крести́телю и Предте́че, пока́ятися ми́ от души́, моли́ся.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Треволне́ния претерпе́вше страда́ний, страстоте́рпцы, челове́ков неду́ги ны́не исцеля́ете: те́мже блажи́ми есте́.
Сла́ва: И́же проро́ки прославля́емый Бо́г в Тро́ице, про́стей же и неслия́нней, Предте́чи мольба́ми спаси́ мя.
И ны́не: Предста́тельство кре́пкое су́щым в ско́рбех, предста́ни ми́ жите́йским страсте́м приобща́ющемуся, и спаси́ мя, молю́ся.
Во вто́рник ве́чера 
на Го́споди, воззва́х, стихи́ры кре́стны, гла́с 6:
Подо́бен: Тридне́вно воскре́сл еси́:
Сти́х: А́ще беззако́ния на́зриши, Го́споди, Го́споди кто́ постои́т? Я́ко у тебе́ очище́ние е́сть.
Распе́ншуся Ти́, долготерпели́ве Го́споди, поколеба́л еси́ зе́млю всю́, ве́рных же утверди́в сердца́. Те́мже Тя́ воспева́ем, и любо́вию покланя́емся непостижи́мей си́ле Твое́й.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
В лани́ту зауше́н бы́л еси́, Спа́се, и оплева́н, ядови́таго зауши́л еси́ врага́ зло́бу, оте́мля паде́ние, е́же подъя́т Ада́м, укра́ден бы́в виде́ния ра́ди.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Со́лнце помрачи́ся, и земля́ вся́ тряса́шеся, и ка́мение распаде́ся, я́ко ви́деша Тя́, Спа́се, на Дре́ве пове́шена непра́ведно, и оставля́юща хоте́ния.
Та́же мине́и стихи́ры свято́му, а́ще и́мать: а́ще ли не́сть, и́ны стихи́ры, гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Предстоя́щи у Креста́ иногда́ во вре́мя распя́тия Де́ва, с де́вственником ученико́м, и пла́чущи вопия́ше: увы́ мне́, ка́ко стра́ждеши, Христе́, все́х сы́й безстра́стие?
Сти́х: Хвали́те Го́спода вси́ язы́цы, похвали́те Его́ вси́ лю́дие.
Зача́тие Твое́ безсе́менное, и Рождество́ пречи́стое помышля́ющи, удивля́юся зело́: ка́ко си́це я́ко злоде́й, благоволи́л еси́ умре́ти Спа́се? Пречи́стая взыва́ше.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Распина́юся у́бо на Дре́ве, и пригвожда́юся я́ко челове́к, и во гро́бе полага́юся я́ко ме́ртв, Ма́ти Чи́стая Де́во: я́ко Бо́г же, во сла́ве па́ки воскресну́ тридне́вен.
Сла́ва, и ны́не, Богоро́дичен: Лю́ди беззако́ннейшыя, без пра́вды пригвожда́ющя Тя́ на Дре́ве, Де́ва, и Чи́стая Ма́ти Твоя́ зря́щи, я́коже Симео́н прорече́, утро́бою, Спа́се, уязвля́шеся.
Та́же, Све́те ти́хий: Проки́мен дне́. и Сподо́би, Го́споди, в ве́чер се́й:
На стихо́вне стихи́ры кре́стны. Гла́с 6:
Кре́ст Тво́й, Го́споди, жи́знь и заступле́ние лю́дем Твои́м е́сть, и на́нь наде́ющеся, Тебе́ распе́ншагося пло́тию, Бо́га на́шего пое́м, поми́луй на́с.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Кре́ст Тво́й, Го́споди, ра́й отве́рзу ро́ду челове́ческому, и от истле́ния изба́вльшеся, Тебе́ распе́ншагося пло́тию Бо́га на́шего пое́м, поми́луй на́с.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Му́ченичен: Страда́вшии Тебе́ ра́ди, Христе́, мно́гия му́ки претерпе́ша, и соверше́нныя восприя́ша венцы́ на небесе́х: да мо́лятся о душа́х на́ших.
Сла́ва, и ны́не, КрестоБогоро́дичен: На Дре́ве живо́т на́ш зря́щи всенепоро́чная Богоро́дице ви́сящ, ма́терски рыда́ющи вопия́ше: Сы́не Мо́й, и Бо́же Мо́й, спаси́ любо́вию пою́щыя Тя́.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
Во вто́рник на повече́рии 
кано́н Пресвяте́й Богоро́дице. Гла́с 6:
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Припе́в: Пресвята́я Богоро́дице, спаси́ на́с.
Вся́ко моего́ рыда́ю жития́ скве́рнаго, и мно́жества безме́рных ми́ зо́л: что́ же испове́м Ти́, Чи́стая? недоуме́ю и ужаса́юся: но помози́ ми, Влады́чице.
Отку́ду начну́ глаго́лати лука́вая и лю́тая моя́ паде́ния, стра́стный а́з? Увы́ мне́, что́ бу́ду про́чее? но, Влады́чице, пре́жде конца́ уще́дри мя́.
Сла́ва: Сме́ртный у́бо ча́с, и суди́ще стра́шное всегда́ помышля́ю, Пречи́стая, обы́чаем же всезлы́м прельща́юся лю́те: но помози́ ми.
И ны́не: Благи́х тли́тель смотря́я мя́ ны́не на́га Боже́ственных доброде́телей, и дале́че отсту́пльша и отчужде́на от Бо́га, поглоти́ти мя́ устремля́ется: Влады́чице, предвари́.
ПЕ́СНЬ 3
Ирмо́с: Не́сть свя́т, я́коже Ты́ Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Ду́шу окаля́х скве́рно от безме́рных зо́л мои́х стра́стный а́з, Богоро́дице Влады́чице: и ка́мо про́чее пойду́, отча́янием ве́сь одержи́мь?
И е́же по о́бразу себе́ окаля́х блу́днаго, увы́ мне́, Чи́стая, высокому́дренною во́лею: по подо́бию бо и де́лом, и сло́вом, и по́мыслом соде́ях безме́стная.
Сла́ва: Не́сть и́н в челове́цех, и́же неподо́бная соде́яв, ни роди́ся в ми́ре, я́коже а́з, Блага́я, помраче́н умо́м: не́бо креще́ние Боже́ственное оскверни́х.
И ны́не: На коне́ц достиго́х злы́х, Пресвята́я Де́во, Ты́ помози́ ми вско́ре: не́бо и земля́ вопию́т го́рце, от безме́стных дея́ний неподо́бных.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь боголе́пно пое́т взыва́ющи, от смы́сла чи́ста о Го́споде пра́зднующи.
А́нгельстии чи́нове, и во́инства небе́сных си́л твоего́ Сы́на ужаса́ются держа́вы, Чи́стая: ны́не же а́з отча́явся, безстра́шием одержи́мь е́смь.
Удиви́ся вся́ земля́ и ужасе́ся, зря́щи лю́тая, и зла́я творя́щу ми́, и безме́стная: и Твоего́ Сы́на мно́гому милосе́рдию чуди́тся.
Сла́ва: Це́рковь оскверни́х зле́ теле́сную, и Це́рковь Госпо́дню, в ню́же челове́цы трепе́щуще вхо́дят: а́з же блу́дный без студа́ вхожду́, увы́ мне́!
И ны́не: Не яви́, Влады́чице, не яви́ стра́нна мя́ устра́ншася кро́ва Сы́на твоего́, вся́ко недосто́йнаго: но омы́й мене́ от скве́рны прегреше́ний мои́х.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́ молю́ся, Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Боже́ственным сия́нием твои́м, Блага́я, исцели́ душе́вныя моя́ стра́сти, я́же ми́ тли́тель все́я, и изба́ви мя́ сего́ плене́ния го́рькаго: смее́тся бо зря́ мене́ без заступле́ния.
Ада́м преступи́ у́бо за́поведь еди́ну Сы́на Твоего́, Де́во, и во изгна́ние впаде́: ка́ко же рыда́ю прегреше́ний мои́х бе́здну, а́з престу́пный, и отсту́пник его́?
Сла́ва: Уби́йца у́бо я́влься дре́вле, и братоуби́йца Ка́ин, Бо́гом прокля́т бы́сть: что́ же сотворю́ а́з вседе́рзый, ду́шу у́бо уби́в ны́не, и не стыжду́ся?
И ны́не: Иса́ву поревнова́х лю́тому, чревообъяде́нием, и сы́тостию ве́сь. Ду́шу оскверни́х пия́нством, и ласкосе́рдством житие́ мое́, и кто́ мене́ не пла́чет стра́стнаго? увы́ мне́!
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к, вопию́ Ти: возведи́ от тли́ живо́т мо́й, Многоми́лостиве.
Житие́ мое́ блу́дно, душа́ моя́ скверна́ва, и живо́т ве́сь окая́нен, те́ло же мое́ все́ во злы́х лю́те окаля́х. Те́мже потщи́ся, Де́во, помощи́ ми.
Коне́ц предста́, и не терплю́, Блага́я, со́весть облича́ет мя́: предстоя́т во ми́ дея́ния лука́вая, и житие́́ блу́дное: и суди́ща ужаса́юся Сы́на Твоего́, Чи́стая.
Сла́ва: Пло́ти моея́ разжже́ние, река́ о́гненная стра́шна и неугаси́ма жде́т вои́стинну, и че́рвь неусыпа́яй: но угаси́ ми сия́ моли́твами Твои́ми, Пречи́стая.
И ны́не: Ны́не тре́петом одержи́мь е́смь, Блага́я, и ужаса́юся лука́ваго ловле́ния, пре́жде бо конца́ хо́щет мя́ тли́тель уби́ти, держя́ мя я́ко плене́на всего́, и на́га доброде́телей.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 6:
Упова́ние и стена́, и приста́нище лю́дем Твои́м, Де́во, из нея́же роди́ся безстра́стно Спа́с вся́ческих, и спасе́ упова́ющыя на Тя́, я́коже пла́чася Твоего́ Сы́на при кресте́, того́ и ны́не моли́ изба́вити от тли́ вся́ пою́щыя Тя́.
ПЕ́СНЬ 7
Ирмо́с: Росода́тельну у́бо пе́щь соде́ла А́нгел, преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́, Бо́же оте́ц на́ших.
Се́дмь седми́цею пла́мень разжже́ ми страстьми́ лука́вый, и любодея́ньми се́рдце мое́ всегда́ умерщвля́ет: те́мже то́ками мои́х сле́з угаси́ его́, Ма́ти Бо́жия, и спаси́ мя.
Окаля́ема ти́ною прегреше́ний мои́х, не отри́ни мене́, Влады́чице блага́я: и́бо зря́ мя во отча́янии су́ща, смее́тся прелука́вый вра́г: но сама́ твое́ю держа́вною руко́ю возста́ви.
Сла́ва: Стра́шное у́бо суди́ще, стра́стная душе́ моя́ и нечу́вственная, и муче́ние же неконча́емое и гро́зное: но оба́че ны́не припади́ к Ма́тери Судии́ твоего́ и Бо́га, не отча́йся сама́
И ны́не: Омрачи́хся стра́стный мно́жеством безме́рных зо́л, и оскверни́х ду́шу и те́ло же и у́м: те́мже, Пречи́стая, све́том твои́х сия́ний, к безстра́стию сла́дости ско́ро введи́ мя.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти. Тя́ превозно́сим во вся́ ве́ки.
Я́же от Тро́ицы еди́наго Бо́га ро́ждшая, и на руку́ носи́вшая, Де́во Ма́ти, угаси́ страсте́й огнепа́льную пе́щь, и сле́зными то́ки омы́й ду́шу мою́.
Прихо́да сме́ртнаго ужаса́юся, Пречи́стая, и суда́ о́наго ве́сь ны́не убоя́хся, де́я же зла́я, ника́коже стыжду́ся: уще́дри мя́ пре́жде конца́ моли́твами твои́ми, Де́во.
Сла́ва: Стена́ния немо́лчная, Влады́чице, да́руй ми́, и сле́з ту́чы да́ждь, да отмы́ю моя́ прегреше́ния мно́гая, и неисце́льныя я́звы: я́ко да улучу́ жи́знь ве́чную.
И ны́не: Зо́л мои́х мно́жество тебе́ испове́дах, Влады́чице, я́ко ниеди́н в ми́ре и́н прогне́ва та́ко Бо́га, Сы́на и Го́спода Твоего́: сего́ ми на ми́лость вско́ре премени́, Де́во.
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни А́нгельстии взира́ти: Тобо́ю же, Всечи́стая, яви́ся челове́ком Сло́во Воплоще́нно, Его́же велича́юще, с небе́сными во́и, Тя́ ублажа́ем.
Се́ прихожду́ Ти́, Пречи́стая, со стра́хом мно́гим и любо́вию, кре́пость ве́дый мно́гия моли́твы Твоея́ ра́б Тво́й: мно́го бо мо́жет вои́стинну, Влады́чице, мольба́ ма́терня к Сы́ну: милосе́рдием бо преклоня́ется.
Ли́ки приими́ Арха́нгел же, и мно́жество вы́шних во́инств Зижди́теля моего́: Апо́стол же и Проро́к собо́ры, и Му́ченики, и Преподо́бныя, и Священному́ченики: и моли́тву сотвори́, Чи́стая, за на́с к Бо́гу.
Сла́ва: И ны́не и тогда́ Твою́ по́мощь да обря́щу, Чи́стая, в ча́с, во́ньже изы́дет ду́х мо́й, вско́ре изъима́ющи, изба́ви мя́ бесо́вскаго мучи́тельства, Пренепоро́чная, и не оста́ви мене́ Блага́я, пре́дану бы́ти и́м.
И ны́не: Судии́ ще́драго ча́ю, и человеколюби́ваго Твоего́ Сы́на, Чи́стая, не пре́зри мене́: но Того́ ми сотвори́ благопреме́нна, поста́вити мене́ одесну́ю тогда́, Всенепоро́чная, пречи́стому суди́щу Его́, на Тя́ бо упова́х.
Та́же, Досто́йно е́сть, и покло́н. И Трисвято́е. И по О́тче на́ш: тропа́рь, и про́чее обы́чно, и отпу́ст.
Среда 
В сре́ду у́тра 
по 1-м стихосло́вии, седа́льны кре́стны, гла́с 6:
Кре́ст Тво́й, Го́споди, освяти́ся: те́м бо быва́ют исцеле́ния немощству́ющым грехми́: сего́ ра́ди Тебе́ припа́даем, поми́луй на́с.
Сти́х: Возноси́те Го́спода Бо́га на́шего, и покланя́йтеся подно́жию но́гу его́, я́ко свя́то е́сть.
То́кмо водрузи́ся Дре́во, Христе́, Креста́ Твоего́, основа́ния поколеба́шася сме́рти, Го́споди: Его́же бо пожре́ любо́вию а́д, отпусти́ трепе́щя, показа́л еси́ на́м спасе́ние Твое́, Святы́й: и славосло́вим Тя́, Сы́не Бо́жий, поми́луй на́с.
Сла́ва, и ны́не, КрестоБогоро́дичен: Наде́жде и заступле́ние и приста́нище люде́й Твои́х, Де́во, из Тебе́ бо роди́ся вои́стинну ми́ру спасе́ние. Я́коже пла́кася у Креста́ Твоего́ Сы́на и Бо́га, и спаса́еши упова́ющих на Тя́: того́ ны́не умоли́, изба́вити от тли́ все́х воспева́ющих Тя́.
По 2-м стихосло́вии седа́льны кре́стны, гла́с 6:
Дне́сь проро́ческое испо́лнися сло́во: се́ бо покланя́емся на ме́сте, иде́же стоя́сте но́зе Твои́, Го́споди: и Дре́ва спасе́ния вкуси́вше, от грехо́вных страсте́й свобо́ду улучи́хом, моли́твами Богоро́дицы, еди́не Человеколю́бче.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Го́споди, осуди́ша Тя́ иуде́и на сме́рть, жи́знь все́х: и́же Чермно́е мо́ре жезло́м проше́дшии, ко кресту́ Тя пригвозди́ша: и от ка́мене ме́д сса́вшии, же́лчь Тебе́ принесо́ша. Но во́лею претерпе́л еси́, да на́с свободи́ши от рабо́ты вра́жия: Христе́ Бо́же на́ш, сла́ва Тебе́.
Сти́х: Ди́вен Бо́г во святы́х Свои́х, Бо́г Изра́илев.
Страда́льческая сопротивле́ния на суди́щи, мучи́тельския ра́ны на му́ченицех, и стоя́ху ли́цы безпло́тных, по́чести держа́ще побе́ды, удиви́ша мучи́тели и цари́, прему́дрии, низложи́ша престу́пника испове́данием Христо́вым: укрепи́вый и́х Го́споди, сла́ва Тебе́.
Сла́ва, и ны́не, КрестоБогоро́дичен: Предстоя́щи у Креста́ Неискусобра́чная Ма́ти, и́же из Тебе́ ро́ждшемуся без се́мене, вопия́ше: ору́жие се́рдце мое́ про́йде, о Сы́не, не терпя́щи ви́сима на Дре́ве Тя́ зре́ти, его́же трепе́щут вся́ческая, я́ко Созда́теля и Бо́га: долготерпели́ве Го́споди, сла́ва Тебе́.
По 3-м стихосло́вии седа́льны кре́стны, гла́с 6:
Подо́бен: Всю́ отложи́вше:
На Кресте́ Тя во́лею на́с ра́ди пригвожде́на, Христе́, тва́рь ви́девши, колеба́шеся стра́хом, со́лнце ве́сь помрачи́ све́т, ка́мение распаде́ся, и це́ркви Боже́ственная заве́са раздра́ся, на обличе́ние лю́тых и беззако́нных евре́й.
Дре́во принесе́ тле́ние во Еде́ме родонача́льнику: Кре́стное же Дре́во жи́знь процвете́ на ло́бнем ме́сте: и́бо попра́на бы́сть зло́ба вра́жия: поми́лован же бы́сть пригвожде́нием Христо́вым, и обре́те ра́й, вопия́ Ада́м: о Дре́во благослове́нное!
Сла́ва, и ны́не, КрестоБогоро́дичен: Тебе́ ро́ждшая Христе́, Присноде́ва Отрокови́ца, на Кресте́ зря́щи Тя́ на́с ра́ди вознесе́на, уязвля́ше Свое́ печа́ли ору́жием се́рдце и ду́шу, и пла́каше рыда́ющи ма́терски: Тоя́ моли́твами поми́луй на́с.
Кано́н Честно́му и Животворя́щему Кресту́, [его́же краегране́сие: Спаса́еши мя́, Спа́се, пригво́ждься на Дре́ве.] Творе́ние Ио́сифово, гла́с 6.
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Ты́ дла́ни просте́р на Кресте́, объя́л еси́, Влады́ко, отринове́нныя челове́ки, и к Твоему́ приве́л еси́ Отцу́: я́ко Сы́н возлю́блен и единосу́щен.
Я́коже а́гнец воздви́жен бы́л еси́ на Кре́ст, Сло́ве, Твоего́ овча́те ищя́ заблу́ждшаго: и обре́т сочета́л еси́ то́ к незаблу́ждшым, Иису́се: сла́ва держа́ве Твое́й.
Му́ченичен: Жи́зни вы́шния жела́юще, благосла́внии страстоте́рпцы му́ченицы, умертви́шася на земли́, претерпе́вше муче́ния мно́гая и разли́чныя напа́сти, достоблаже́ннии.
Му́ченичен: На суди́щах непра́ведных за Христа́ все́х пра́веднаго предста́вше страда́льцы, су́д вся́к непра́ведный ва́с оправда́ющ, о Бо́зе претерпе́ли есте́.
Богоро́дичен: Да безстра́стие все́м, и́же из Ада́ма, исхода́тайствуеши, Влады́ко, стра́сть терпи́ши на Кресте́: и зря́щи Тя́ земля́ тряса́шеся, рыда́ющи ма́терски вопия́ше, Влады́чице.
Други́й кано́н Пресвяте́й Богоро́дице. Гла́с 6.
Ирмо́с то́йже. Тебе́, Всесвята́я Де́во, не́бо простры́й Госпо́дь, и зе́млю основа́вый, из Тебе́ проше́д с пло́тию, не́бо земно́е на́м показа́л е́сть.
Я́же Бо́га Заче́ншая, на́с ра́ди бы́вшаго Челове́ка, Того́ моли́, Чи́стая, в Де́нь су́дный на́с уще́дрити мно́го согреши́вшыя ему́.
Светле́йшими луча́ми возсия́вшее Со́лнце от свята́го Твоего́ чре́ва, всю́ зе́млю озаря́ет, Влады́чице, те́мже просве́щшеся, Тя́ Бо́жию Ма́терь чти́м.
Омраче́ния души́ моея́ безме́стных помышле́ний мглу́ разруши́, наведе́ньми, Богоро́дице Влады́чице, све́том святы́х за́поведей Вопло́щшагося из Тебе́.
ПЕ́СНЬ 3
Ирмо́с: Не́сть свя́т, я́коже Ты́, Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Кре́ст водружа́шеся на земли́, и низпада́ше ле́сть, и тва́рь колеба́шеся, и сердца́ коле́блемая вра́жиими напа́стьми, утвержде́ние ве́рою приима́ху.
Беси́вшеся непра́веднии лю́дие, Тебе́ пра́веднаго еди́наго осуди́ша на сме́рть, оправда́юща земны́я, и от непра́ведныя руки́ льсти́ваго си́х изъима́юща.
Му́ченичен: Подвиза́ше всю́ свою́ зло́бу льсти́вый, со святы́ми боря́ся: но побежда́шеся, зря́ непоко́ршихся те́х, и Боже́ственныя све́тлости о́бщников.
Му́ченичен: Теле́сная красота́ зе́льными изменя́шеся ра́нами, но облистава́ше па́че све́тлость душе́вная страстоте́рпец Христо́вых, де́йством Свята́го Ду́ха.
Богоро́дичен: Кра́сна добро́тою Тя́ Сы́не, па́че все́х челове́к, внегда́ ражда́ти ми́ разуме́х: и ка́ко распина́емь ны́не, добро́ты не и́маши, Христе́, Де́во глаго́лаше слезя́щи.
Ирмо́с то́йже.
Руко́ю держа́щи Христа́ содержа́щаго вся́, от руки́ лука́ваго диа́вола, и вся́каго врежде́ния изба́ви на́с, Богороди́тельнице Чи́стая, пою́щих Тя́.
Бесо́вскаго смуще́ния изба́ви на́с, Де́во, и челове́к непра́ведных, и вся́ких искуше́ний, и неду́г тлетво́рных Твои́ми моли́твами, Влады́чице Всенепоро́чная.
Се́ Тебе́ вси́ ро́дове блажа́т, Отрокови́це, безле́тное Сло́во в пло́ти под ле́ты ро́ждши преесте́ственно, и двою́ па́ки пребы́вши.
Я́же Человеколю́бца Бо́га ро́ждшая Де́во, непотре́бнаго мя́ Твоего́ раба́, в ча́с стра́шнаго прише́ствия Его́, изба́ви вся́каго осужде́ния.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь боголе́пно пое́т взыва́ющи, от смы́сла чи́ста, о Го́споде пра́зднующи.
Распя́та на Дре́ве Тя́, Со́лнце незаходи́мое, Христе́, зря́ со́лнце помрача́шеся стра́хом, и те́мныя пре́лести отпуще́на быва́ше вся́ тва́рь, воспева́ющая Тя́.
Вяза́ху ру́це Твои́, Спа́се, лю́дие законопресту́пнии, и свя́заннии нереши́мых у́з вси́ отпуща́еми быва́ху: и свя́зан быва́ше вра́г, и ле́сть разруша́шеся.
Му́ченичен: Тече́нием крове́й потопи́сте му́ченицы фарао́на гони́теля, умовре́дно безме́рно хва́лящася: и к земли́ благо́й веселя́щеся преидо́сте.
Му́ченичен: Крила́ми ду́ха прелете́вше се́ти вра́жия страда́льцы, ра́дующеся востеко́сте, иде́же пе́рвая бла́гость, и жи́знь, и све́т невече́рний.
Богоро́дичен: Ору́жием уязви́лася еси́ страсте́й, Влады́чице. Из Тебе́ воплоти́вшагося, егда́ того́ ви́дела еси́ распина́ема, и копие́м в пречи́стая ре́бра на́с ра́ди пробода́ема.
Ирмо́с то́йже.
Хра́м Бо́жий воспои́м святу́ю Де́ву, све́тло вси́ блажа́ще, обожи́вшеся ея́ ра́ди, и лю́тых изба́вльшеся.
Я́ко две́рь веду́щую к Боже́ственному вхо́ду, я́ко ра́й Боже́ственный, я́ко мы́сленно ме́сто свяще́ния, я́ко добро́ту Иа́ковлю, Де́ву ублажа́ем.
Приста́нище благоути́шное Тя́ показа́ Христо́с, Влады́чице Всенепоро́чная, ве́рою и любо́вию от мы́сли чи́сты призыва́ющым Тебе́, Богоро́дицу и́стинную.
Мари́е Пречи́стая, чисте́йшее была́ еси́ прия́телище простра́нное Боже́ственнаго вселе́ния, душе́вную мою́ скве́рну и ка́л потреби́.
ПЕ́СНЬ 5
Ирмо́с: Бо́жиим све́том Твои́м бла́же, у́тренюющих Ти́ ду́ши любо́вию озари́ молю́ся, Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Облача́яй не́бо о́блаки, Христе́, на Кресте́ на́г пригвозди́лся еси́ во́лею, наготу́ зло́бы моея́ приодева́яй, и в ри́зы нетле́ния обле́к просвеща́я, Влады́ко.
На Кресте́ ра́спят бы́сть и́стинный виногра́д Христо́с, я́ко вои́стинну сы́й сла́дость душа́м на́шым, мсто́ иска́пая, пре́лести вся́кое пия́нство бори́теля потребля́я.
Му́ченичен: Испещре́ннии свяще́нными я́звами Христо́вы страда́льцы, и венцы́ украша́емии, пло́тию пострада́вшему Бо́гу предстоя́ще, на́ших прегреше́ний разреше́ние про́сят.
Му́ченичен: Взира́юще страстоте́рпцы к та́мошней сла́ве, и жи́зни, и и́стинному весе́лию, вся́ко треволне́ние лю́тых подъя́сте, стра́стию влады́чнею укрепля́еми.
Богоро́дичен: Во чре́во вмести́вшая Тя́, Христе́, Еди́наго невмести́маго все́ми, боле́зней кроме́ породи́х: ны́не же боле́зную, распина́ему Ти́, Христе́, Пречи́стая Де́ва пла́чущи глаго́лаше.
Ирмо́с то́йже.
И́же сло́вом вся́ созда́вый, и му́дрым про́мыслом Госпо́дь окормля́я еди́н, я́коже хо́щет, благоутро́бием создава́ется из Тебе́, Пречи́стая, и пло́ть несказа́нно быва́ет.
Се́ Де́во, проро́чески зача́т во утро́бе над все́ми Бо́га Влады́ку и Го́спода, и неизрече́нно того́, Чи́стая, родила́ еси́, и по рождестве́ Де́во нетле́нна пребы́вши.
Мари́е, Влады́чице все́х, изба́ви мя́ я́ко ми́лостива, стра́шнаго плене́ния, молю́ся: и греха моего́ рукописа́ние раздери́, копие́м вопло́щшагося из Тебе́.
Греха́ моего́ плени́цу, Твои́м хода́тайством и предста́тельством, Де́во, расто́ргни: отча́янным бо ты́ еси́ наде́жда, ве́рою притека́ющым к Боже́ственному покро́ву Твоему́.
ПЕ́СНЬ 6
Ирмо́с: Жите́йское мо́ре, воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Венча́лся еси́, Долготерпели́ве, те́рнием, посека́я страсте́й те́рние: копие́м в ре́бра прободе́н бы́в, умертви́л еси́ зми́я многоко́зненнаго, на́с ме́ртвы соде́лавшаго.
На Кре́ст воздви́жен бы́л еси́, низлага́я вра́жию си́лу, Влады́ко: рабо́ты же го́рькия мене́ свобожда́я, прия́т зауше́ние: покланя́юся Твоему́, Ще́дре, долготерпе́нию.
Му́ченичен: Кресто́м огражда́еми страда́льцы, пре́лести сте́ны лука́выя разверго́ша, и к вы́шнему гра́ду пресели́шася, побе́дными венцы́ укра́шени. Те́мже ублажа́еми су́ть.
Му́ченичен: На высоту́ пресла́вно муче́ния са́ми себе́ возве́дше святи́и, лука́вая возноше́ния вра́жия на зе́млю низверго́сте, и венцы́ свы́ше прия́сте.
Богоро́дичен: О́тчее сия́ние, ка́ко воздви́жеся на Кре́ст, просвеща́я вся́ческая, и низлага́я тьмы́ нача́льника? Пречи́стая Влады́чица ма́терски пла́чущи веща́ше.
ИРМО́С ТО́ЙЖЕ.
Не опали́вши утро́бу Твою́, о́гнь сы́й Иису́с, из Тебе́ пло́тию проше́д: того́, Чи́стая, моли́, огня́ и вся́кия му́ки изба́витися ве́рою воспева́ющым Тя́.
Святы́х А́нгел Тя́ благоле́пие воспева́ю, Всенепоро́чная, и молю́: неле́потная потреби́ от мене́ бесо́вская мечта́ния, в тишине́ соблюда́ющи се́рдце мое́.
Пло́тным воображе́нием соедини́вся, и́же от Отца́ Единоро́дный, во утро́бе Твое́й еди́н от двою́, без се́мене про́йде, и соблюде́ неврежде́нно честно́е де́вство Твое́, Всенепоро́чная.
Мно́жество очи́сти мои́х грехо́в, мно́жеством ми́лости Твоея́, и спаси́ мя раба́ Твоего́, Блага́я, к Тебе́ прибега́ющаго, и моля́щася ве́рно ми́лости Твое́й.
ПЕ́СНЬ 7
Ирмо́с: Росода́тельну у́бо пе́щь соде́ла А́нгел, преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́, Бо́же оте́ц на́ших.
Ядови́тую зауши́л еси́ зми́я зло́бу, зауше́н бы́в, пове́шен на дре́ве еди́не си́льне, все́х просвети́л еси́ вопи́ти: благослове́н еси́, Бо́же оте́ц на́ших.
От Дре́ва вку́ш Ада́м пе́рвый челове́к, обре́те сме́рть: вторы́й же на не́м Христо́с, умертви́вся, безсме́ртную жи́знь да́рует, умертви́в врага́ многоко́зненнаго.
Му́ченичен: Терпя́ще стра́сть му́ченицы, муче́нием Го́сподеви возведо́стеся, и на ка́мени ста́сте тве́рдем ве́ры, вся́ку лука́вую низлага́юще зло́бу вра́жию Боже́ственным манове́нием.
Му́ченичен: Просвети́вшеся страда́ньми, страда́льцы облиста́ете со́лнца светле́йше, и тьмы́ вла́сти вся́ разруши́сте, пою́ще Христо́ви: благослове́н Бо́г оте́ц на́ших.
Богоро́дичен: И́же сы́й неизме́нен Божество́м, измени́л еси́ пове́шен на Кресте́ тва́рь всю́, Де́ва глаго́лаше Сы́ну: и зря́щи сия́ пла́каше, дивя́щися мно́гому Твоему́ долготерпе́нию.
И́н Ирмо́с то́йже.
Седя́й в не́дрех роди́теля неопи́санный, ны́не седи́т опи́сан, Пречи́стая, в не́дрех Твои́х Твои́м обложе́н зра́ком, за е́же спасти́ Ада́ма но́в Ада́м бы́в.
Моля́щи не преста́й человеколю́бца Бо́га на́шего, Всенепоро́чная, я́ко да прии́мем всеконе́чное проще́ние злы́х. И улучи́м я́же на Небесе́х угото́ванная блага́я лю́бящым Его́.
Благослови́м Тя́, Пренепоро́чная, ро́ждшую благослове́ннаго Го́спода, благослове́ньми венча́ющаго Боже́ственными естество́ челове́ческое, и но́во творя́ща то́ обетша́вшее пре́жде.
Спасе́ния Твоего́ приста́нищем обогати́вшеся, Чи́стая, от бу́ри спаса́емся: и наде́жду я́же на Тя́ я́ко кре́пость души́ содержа́ще, зове́м: благослове́нная я́же Бо́га пло́тию ро́ждши.
ПЕ́СНЬ 8
Ирмо́с: Из пла́мене преподо́бным ро́су источи́л еси́ и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти. Тя́ превозно́сим во вся́ ве́ки.
Прего́рдаго зми́я Ты́ смири́л еси́, Вы́шний Бо́же, смире́нием се́рдца возноси́мь на Дре́во, и Ада́ма страстьми́ смире́ннаго возне́сл еси́, Ще́дре.
Дре́внюю го́ресть претворя́яй на Дре́во вознесе́н бы́л еси́, же́лчь вкуша́я, все́х сла́досте и жи́знь единоипоста́сная сы́й Влады́ко, и све́т и спасе́ние.
Му́ченичен: Не преклони́сте коле́н истука́нным, всехва́льнии, но поже́рти бы́сте я́ко а́гнцы непоро́чнии: и лука́ваго кре́пость преклони́сте, песносло́вяще Христа́ во ве́ки.
Му́ченичен: Хра́мы Ду́ха Жива́го яви́стеся му́ченицы, хра́мы и́дольския низложи́сте, и к Хра́му Небе́сному взя́ти бы́сте, песносло́вяще Христа́ во ве́ки.
Богоро́дичен: Иа́ков Тя́ предви́де, Де́во, ле́ствицу, к небе́сней высоте́ на́с возводя́щую, во глубину́ злы́х попо́лзшихся: те́мже Чи́стую Тя́ благослови́м во ве́ки.
И́н Ирмо́с то́йже.
Вои́стинну Богоро́дицу испове́дуем Тя́: со А́нгелом, е́же ра́дуйся, ве́рно вопие́м Ти́: еди́на бо су́щым на земли́ ра́дость родила́ еси́, обра́дованная Чи́стая, и Благослове́нная.
Боговеща́нная цевни́ца Твоего́ пра́отца, ковче́г Тя́ пресвя́т предвообража́ше, нося́щу Бо́га во пло́ти, Всенепоро́чная: Его́же превозно́сим Го́спода во ве́ки.
Неискусобра́чная Отрокови́це богора́дованная, и приста́нище су́щым в бу́ри христиа́ном, и упова́ние, изба́ви от напа́стей, и страсте́й и озлобле́ния, и от ве́чнаго огня́ рабы́ Твоя́.
Егда́ прии́деши во сла́ве суди́ти вся́ческим, десны́м мя́ овца́м причти́, Влады́ко, гре́шнаго, ма́тере Твоея́ мольба́ми: да Тя́ сла́влю во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни а́нгельстии взира́ти: Тобо́ю же, Всечи́стая, яви́ся челове́ком Сло́во Воплоще́нно, Его́же велича́юще, с небе́сными во́и, Тя́ ублажа́ем.
Времено́м и ле́том сы́й Госпо́дь, посреде́ земли́ в полу́дне на Дре́во возне́слся еси́, распина́емь Еди́не Долготерпели́ве, и посреде́ рая́ претерпе́вшаго поползнове́ние, пло́д тлетво́рный исправля́я.
Кре́ст водружа́шеся, и мучи́тель в души́ сме́ртную я́зву приима́ше, и свя́заннии от тли́ отреша́еми быва́ху: ра́зум же во вся́ челове́ки всажда́шеся, вра́г упражня́шеся, и ра́дости вся́ исполня́хуся.
Му́ченичен: Земля́ совокупи́ся, Госпо́дни му́ченицы, с небесы́ отне́леже Христо́с пожре́ся, распина́емь: и ва́ше мно́жество привлече́, мно́жество зе́льных му́к претерпе́вшыя, и мно́жеству Боже́ственных слу́г сооблиста́вшыя.
Му́ченичен: Све́том невеще́ственным облиста́еми, положе́нием бо́зи бы́сте Госпо́дни му́ченицы, в перворо́дных селе́ниих водворя́еми, и ве́чныя сла́вы исполня́еми: те́мже по до́лгу ве́рнии ва́с почита́ем.
Богоро́дичен: Стра́шно рождество́ претерпе́х, Влады́ко, внегда́ стра́нно Тебе́ роди́х Долготерпели́ве, Его́же тва́рь распина́ема на Дре́ве во́лею, зря́щи устраши́ся, дре́вле Непоро́чная пла́каше вопию́щи ма́терски, Ю́же велича́ем.
И́н Ирмо́с то́йже.
Сы́н Сло́во Бо́жие безнача́льное вопло́щься, Сы́н Де́выя быва́ет: благоволе́нием же Отца́ и Ду́ха Боже́ственнаго де́йством, ве́сь обнови́ истле́вший мо́й зра́к я́ко всеси́лен.
Душе́ возни́кни, и бо́дрствуй к моли́твам, и ко все́м благи́м: прилежа́нием ле́ность со́нную отве́ржи, бо́друю иму́щи храни́тельницу всегда́, Чи́стую Ма́терь Бо́жию, Юже велича́ем.
Упова́ние и покро́в, и ра́дование, Ты́ ве́рным еси́, Богоро́дице Всенепоро́чная. Сего́ ра́ди молю́ся Твои́м щедро́там: просвети́ ду́шу мою́, ю́же омрачи́ тьма́ мно́гих грехо́в, и лука́вых помышле́ний.
Свята́я Де́во Богора́дованная, две́ри све́та отве́рзи ми́, но́щь греха́ да мя́ не покры́ет: испра́ви жи́знь мою́, к приста́нищу благоути́шному Боже́ственных повеле́ний из Тебе́ вочелове́чившагося.
Та́же, Досто́йно е́сть: Ектениа́, и свети́лен. Посе́м псалмы́ обы́чны.
На стихо́вне стихи́ры кре́стны, гла́с 6:
О Кресте́ упова́ние име́ю, Христе́, и о не́м хваля́ся вопию́: Человеколю́бче Го́споди, горды́ню низложи́, не испове́дающих Тебе́ Бо́га и Челове́ка.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
И́же Кресто́м огражда́еми, врагу́ противля́емся, не боя́щеся ко́зней его́ и ла́яния: я́ко бо го́рдый упраздни́ся, и попра́н бы́сть си́лою на дре́ве Пригвожде́ннаго Христа́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Па́мять му́ченик, ра́дость боя́щымся Го́спода: пострада́вше бо Христа́ ра́ди венцы́ от него́ прия́ша: и ны́не со дерзнове́нием мо́лятся о душа́х на́ших.
Сла́ва, и ны́не, КрестоБогоро́дичен:
Подо́бен: Всю́ отложи́вше:
А́гнца Своего́, А́гница Нескве́рная дре́вле и непоро́чная Влады́чица, на Дре́ве кре́стнем я́ко узре́ ма́терски восклица́ше, и дивя́щися вопия́ше: Ча́до Сладча́йшее, что́ зре́ние сие́ но́вое и пресла́вное? Ка́ко со́нм безблагода́тный суди́щу пила́тову предаде́ Тя, и осужда́ет на сме́рть Живота́ вся́ческих? Но воспева́ю Твое́ неизрече́нное, Сло́ве, снизхожде́ние.
Та́же, Бла́го е́сть: Трисвято́е. По О́тче на́ш: тропа́рь, ектениа́, и ча́с 1-й: псалмы́ обы́чны, и про́чее, и отпу́ст.
В сре́ду блаже́нны, гла́с 6: 
Помяни́ мя, Бо́же, Спа́се мо́й, егда́ прии́деши во Ца́рствии Твое́м: и спаси́ мя я́ко еди́н Человеколю́бец.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Во́лею возне́слся еси́ на дре́ве, во глубину́ зо́л попо́лзшихся призва́л еси́, Еди́не Многоми́лостиве.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Земля́ потрясе́ся, и со́лнце угасе́, ви́дяще Тя́ на Дре́ве Со́лнца Пра́веднаго, во́лею стра́ждуща.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Страсте́м Спа́совым страстоте́рпцы приобща́ющеся, и Боже́ственныя све́тлости сопричаща́етеся, прича́стием обожа́еми.
Сла́ва: Вознеси́ мя из глубины́ грехо́вныя, Христе́ мо́й, и́же от Тро́ицы еди́ный во́лею претерпе́вый распя́тие.
И ны́не: Предстоя́щи у Креста́ Де́во Ма́ти, и зря́щи Сы́на во́лею стра́ждуща, того́ велича́ше.
В сре́ду ве́чера 
на Го́споди, воззва́х, стихи́ры святы́м апо́столом, гла́с 6:
Подо́бен: Тридне́вен воскре́сл еси́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Вели́ким та́йнам Бо́жиим служи́телие бы́сте, Богосло́вцы и Богови́дцы, ученицы́: и благода́ть исцеле́ний прия́сте, и все́м челове́ком боле́зни исцеля́ете.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Вели́кое прибе́жище и покро́в душа́м на́шым, духо́в лю́тых прогна́ние, вы́ есте́ Богови́дцы апо́столи Госпо́дни: те́мже ва́с при́сно почита́ем.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
От вся́каго обстоя́ния, и вре́да бесо́вскаго, и прегреше́ний, и зла́го плене́ния изба́вите, ве́рою ва́с восхваля́ющих, Боже́ственнии апо́столи блаже́ннии.
Та́же, в мине́и стихи́ры свято́му. А́ще ли не́сть мине́и, и́ны стихи́ры свято́му и вели́кому чудотво́рцу Никола́ю, гла́с 6, и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Нико́лае блаже́нне, припа́дающа мя́ уще́дри, молю́ся ти́ му́дре, и о́чи просвети́ души́ моея́, да чи́сте ви́жду Светода́вца Ще́драго.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Враго́в и́щущих мя́ озло́бити, изба́ви мя́, свя́те, дерзнове́ние к Бо́гу я́ко имы́й, святи́телю Нико́лае блаже́нне, спаси́ мя от вре́да, и от му́ж крове́й изба́ви мя́.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Приста́нище Тя́ небу́рное, и сте́ну необори́мую, святи́телю, ны́не стяжа́хом ве́рнии, и сто́лп кре́пости, и две́рь покая́ния, и наста́вника ду́ш на́ших, и забра́ло.
Сла́ва, и ны́не, Богоро́дичен: Зави́дя сопроти́вник лука́вый ста́ду Твоему́, Пречи́стая, всегда́ бо́рет, хотя́ себе́ сне́дь сотвори́ти: но Ты́, Богоро́дице, изба́ви на́с от того́ вре́да.
Та́же, Све́те ти́хий: Проки́мен: Бо́же, во и́мя Твое́ спаси́ мя: Сти́х: Бо́же, услы́ши моли́тву мою́: и Сподо́би, Го́споди, в ве́чер се́й:
На стихо́вне стихи́ры святы́м апо́столом, гла́с 6:
Го́споди, апо́столи спостиго́ша иногда́ у́бо сетьми́ глубину́ морску́ю, иногда́ же высоту́ Ца́рствия уче́ний ра́ди. О́во у́бо худо́жеством непостижи́мую глубину́ испыта́ша: О́во же ве́рою неопи́саннаго Твоего́ не́дра достиго́ша, и ми́ру пропове́даша безле́тнаго Твоего́ Сы́на. Те́х моли́твами, и все́х святы́х поми́луй на́с.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Иногда́ ученицы́ Твои́, Христе́, в корабли́ обурева́еми вопия́ху: Учи́телю, спаси́ на́с, погиба́ем. И ны́не мы́ вопие́м: Человеколю́бче, Спа́се на́ш, изба́ви на́с от бе́д на́ших, мо́лимся.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Кре́ст Тво́й, Го́споди, му́чеником бы́сть ору́жие непобеди́мое: ви́деша бо предлежа́щую сме́рть, и прездря́ще бу́дущую жи́знь, упова́нием е́же на Тя́ укрепля́хуся: те́х моли́твами поми́луй на́с.
Сла́ва, и ны́не, Богоро́дичен: О́ко се́рдца моего́ возпуща́ю к Тебе́, Влады́чице: не пре́зри ма́лаго моего́ воздыха́ния в ча́с, егда́ су́дит Сы́н Тво́й ми́ру, бу́ди ми́ покро́в и помо́щница.
Та́же, Ны́не отпуща́еши: И отпу́ст.
В сре́ду на повече́рии 
кано́н Пресвяте́й Богоро́дице.
Творе́ние Иоа́нна иеромона́ха, [его́же краегране́сие: Пресвята́я, приими́ Иоа́нна рыда́ние.] Гла́с 6.
ПЕ́СНЬ 1
Ирмо́с: Помо́щник и покрови́тель бы́сть мне́ во спасе́ние, Се́й мо́й Бо́г, и просла́влю Его́, Бо́г отца́ моего́, и вознесу́ Его́, сла́вно бо просла́вися.
Запе́в: Пресвята́я Богоро́дице, спаси́ на́с.
Ка́ко приступлю́ к Тебе́, Чи́стая, отча́ян окая́нный а́з, ве́сь стра́стен нечистота́ми бы́в? но уще́дривши спаси́ окая́нную мою́ ду́шу, Богороди́тельнице Пречи́стая.
Воста́вши, смире́нная душе́, от глубины́ безче́стия, возопи́й те́пле к Еди́ней Чи́стей: поми́луй мя́, Отрокови́це Пренепоро́чная Чи́стая, и страсте́й мя́ изба́ви.
Сла́ва: Бу́рею напа́стей потопле́н бы́х грехи́: простри́ ми ны́не по́мощи ру́ку, Чи́стая, и изба́ви безче́стия страсте́й, я́ко да при́сно сла́влю Тя́.
И ны́не: Греха́ лю́тыя бу́ри изба́ви мя́, Богороди́тельнице, от нея́же ве́сь скве́рнен е́смь. Те́мже Ти́ притека́ю, облегчи́ ми́ ны́не тяготу́ прегреше́ний мои́х.
ПЕ́СНЬ 3
Ирмо́с: Утверди́, Го́споди, на ка́мени за́поведей твои́х, подви́гшееся се́рдце мое́, я́ко Еди́н Свя́т еси́ и Госпо́дь.
Состаре́вшася страстьми́ безче́стными греха́, мла́да сотвори́ мя, Пренепоро́чная, соу́зы прегреше́ний облегча́ющи.
От бре́ния мя́ очи́сти, и ти́ны грехо́вныя: и хра́м мя́ Боже́ственный сотвори́, Богоро́дице, чи́сте к Тебе́ прибега́ющаго.
Сла́ва: Возни́кни, окая́нныя душе́, от сна́ уны́ния: очи́ма же воззри́ к Еди́ней спаса́ющей Тя́ Отрокови́це Богоневе́стней.
И ны́не: Прихожду́, Влады́чице, отча́ян и сокруше́н, и к моли́тве Твоея́ те́плей прибега́ю: спаси́ мя, Чи́стая, раба́ Твоего́.
ПЕ́СНЬ 4
Ирмо́с: Услы́ша проро́к прише́ствие Твое́, Го́споди, и убоя́ся, я́ко хо́щеши от Де́вы роди́тися и Челове́ком яви́тися, и глаго́лаше: услы́шах слу́х Тво́й, и убоя́хся, сла́ва си́ле Твое́й, Го́споди.
Глаго́л же и веще́й, пра́во хощу́ суди́тися, Богороди́тельнице, к Твоему́ Сы́ну, Пренепоро́чная, да обря́щу Тя́ тогда́ прибе́жище, и заступле́ние держа́внейшее, му́к все́х избавля́ющее мя́.
Житие́ мое́ окаля́но, нечи́ст же нра́в греха́ми, ве́сь стра́стен бы́х, Чи́стая: очи́сти мя́ от скве́рны прегреше́ний, и убели́ я́ко сне́г Твои́м хода́тайством к Бо́гу Благосе́рдому.
Сла́ва: Плени́цами мои́х согреше́ний стя́гнут е́смь отвсю́ду, к покая́нным путе́м уклоня́тися не моги́й: простри́ ми ру́ку, Пренепоро́чная, упра́ви же ми́ стезю́ к спасе́ния пути́ наставля́ющую мя́.
И ны́не: Лю́тых мя́ му́к, и тьмы́ кроме́шния, и гее́нны Твои́ми моли́твами свободи́, Де́во: и́маши бо во́лю и си́лу, Го́спода ро́ждшая Еди́наго Преблага́го.
ПЕ́СНЬ 5
Ирмо́с: От но́щи у́тренююща, Человеколю́бче, просвети́ молю́ся, и наста́ви и мене́ на повеле́ния Твоя́, и научи́ мя, Спа́се, твори́ти во́лю Твою́.
В Де́нь Суда́ яви́ся, Влады́чице, и предста́ни ми́, му́ки и огня́ свобожда́ющи: да спа́сся воспою́ Твою́ необори́мую благода́ть.
Устра́ншася, Влады́чице, кро́ва Твоего́, вра́г ви́дя мя́ ври́ну во глубину́ прегреше́ний ду́шу мою́, и зря́ мя смее́тся: но помози́ ми.
Сла́ва: Возни́кнути сотвори́, Чи́стая, окая́нную и стра́стную мою́ ду́шу, молю́ Тя, Пренепоро́чная, и изми́ тяготы́ ея́, мно́гих грехо́в.
И ны́не: Мольбу́ приношу́ Ти, Пренепоро́чная, от скве́рных и окая́нных и нечи́стых мои́х усте́н: уще́дри мя́ твое́ю моли́твою, молю́ Тя.
ПЕ́СНЬ 6
Ирмо́с: Возопи́х все́м се́рдцем мои́м к Ще́дрому Бо́гу, и услы́ша мя́ от а́да преиспо́дняго, и возведе́ от тли́ живо́т мо́й.
Блу́днаго мене́ и преокая́ннаго приими́, Влады́ко Христе́, и му́ки изба́ви, мольба́ми Тебе́ ро́ждшия, и шу́ия ча́сти изба́ви мя́.
Те́мный а́да одержи́т мя́ стра́х, Чи́стая, и ко́злищ ча́сть смуща́ет мя́: ея́же изба́ви мя́, Пречи́стая Богоро́дице, молю́ Тя.
Сла́ва: Умертви́вши пло́ти моея́ стра́стное, Влады́чице Богоро́дице, оживотвори́ мою́, Чи́стая, ду́шу преокая́нную, и на пу́ть пра́вый наста́ви мя́.
И ны́не: Ра́бское приноша́ю Ти́ моле́ние, неразу́мный а́з, и к Твоему́ прибега́ю благоутро́бному милосе́рдию: не возврати́ мене́, Чи́стая, посра́млена.
Та́же: Го́споди, поми́луй, три́жды. Сла́ва, и ны́не:
Седа́лен, гла́с 6:
От се́рдца стена́ние, и от утро́бы приноша́ю Ти́, Пренепоро́чная, Твоего́ прося́ благопребы́тнаго заступле́ния: поми́луй всестра́стную мою́ ду́шу: умилосе́рди многоми́лостиваго Бо́га, изба́вити мя́ суда́ и е́зера о́гненнаго, Еди́на благослове́нная.
ПЕ́СНЬ 7
Ирмо́с: Согреши́хом, беззако́нновахом, непра́вдовахом пред Тобо́ю: ниже́ соблюдо́хом, ниже́ сотвори́хом, я́коже запове́дал еси́ на́м: но не преда́ждь на́с до конца́, отце́в Бо́же.
Я́ко ми́лостиву, я́ко благолюби́ву Де́ву Ма́терь, всю́ Тя я́ко Чи́стую све́дый, прибега́ю а́з окая́нный: но не отврати́ мене́, Всенепоро́чная, посра́млена от Тебе́.
Возни́кни, о стра́стная душе́, и воста́ни, окая́нная: би́й из глубины́ в пе́рси, и испусти́ сле́з исто́чники, да тя́ поми́лует окая́нную милосе́рдия Ма́ти Христа́ и Бо́га.
Сла́ва: Хра́м Бо́жий бы́в, от Креще́ния Боже́ственнаго дре́вле, ве́сь оскверни́хся окая́нный, и низлежу́ ужа́сно паде́нием лю́те: но Ты́ мя возста́ви, Пренепоро́чная, отча́янных наде́жда.
И ны́не: О́блак тя́жек покры́ преокая́нное мое́ се́рдце: тьма́ и мра́к на́йде на стра́стную мою́ ду́шу, Богоневе́сто: покая́ния луча́ми озари́ мя, да сла́влю Тя́.
ПЕ́СНЬ 8
Ирмо́с: Его́же во́инства Небе́сная сла́вят, и трепе́щут херуви́ми и серафи́ми, вся́ко дыха́ние и тва́рь, по́йте, благослови́те, и превозноси́те во вся́ ве́ки.
Река́ о́гненная смуща́ет, и мра́к несвети́мый всего́ мя коле́блет, че́рвь мя́ ужаса́ет и скре́жет зубны́й, Де́во: да обря́щу Тя́ тогда́ засту́пницу Держа́вну.
Возгнеще́ние огню́ да не бу́ду, Го́споди, ни да услы́шу гла́с преще́ния Твоего́, име́я моля́щую Тя́, Твою́ Чи́стую Ма́терь: Ея́же мольба́ми поми́луй мя́, взыва́ю Ти́.
Сла́ва: Боже́ственнаго гла́са услы́шати сотвори́ мя, и стоя́ния избра́нных покажи́ мя, Христе́, прича́стника: да не плаче́вное ме́сто мя́ прии́мет, иму́ща моля́щую Тя́ о се́м Богоро́дицу.
И ны́не: Струи́ сле́з ны́не низпосли́ ми, и стена́ние от души́ сотвори́ во мне́, Чи́стая, всегда́ припа́дати Твоему́ покро́ву, я́ко да обря́щу разреше́ние грехо́в мои́х Твое́ю моли́твою.
ПЕ́СНЬ 9
Ирмо́с: Безсе́меннаго зача́тия Рождество́ несказа́нное, Ма́тере безму́жныя нетле́нен Пло́д: Бо́жие бо Рожде́ние обновля́ет естества́. Те́мже Тя́ вси́ ро́ди я́ко Богоневе́стную Ма́терь, правосла́вно велича́ем.
Де́нь суда́ стра́шный смуща́ет мя́, Де́во, скре́жет зубо́в тли́т се́рдце мое́, стоя́ние ко́злищ ужаса́ет мя́: но по́мощь в лю́тых да обря́щу Тя́, Богоро́дицу, егда́ хощу́ осуди́тися.
Ны́не тре́пет содержи́т мя́: и стра́х смуща́ет мя́ гее́нский, и что́ соде́яти, не ве́м окая́нный и осужде́нный: те́мже притека́ю к Тебе́, и те́плым умиле́нием вопию́ Ти: не пре́зри мене́, Пречи́стая.
Сла́ва: Зря́ суди́ще, и помышля́я су́д Тво́й, Христе́ мо́й, в не́мже хощу́ суди́тися пра́ведно о де́лех осужде́нный. Но и́мам моле́бницу тогда́, к щедро́там Твои́м мно́гим, моля́щую Богоневе́стную Ма́терь Твою́.
И ны́не: Мы́сленно прикаса́яся Твои́м стопа́м, Всенепоро́чная, молю́ Тя́: приими́ рыда́ние мое́, пе́ние внуши́, и прегреше́ний разреше́ние пода́ждь ми́, вопию́ Ти, моли́твами Твои́ми, Де́во, да любо́вию Тя́ велича́ю.
Та́же, Досто́йно е́сть: Трисвято́е. По О́тче на́ш: тропа́рь, и про́чее обы́чно, и отпу́ст.
Четверг 
В четверто́к у́тра 
по 1-м стихосло́вии, седа́льны. апо́стольски, гла́с 6:
Я́ко посреде́ ученико́в Твои́х, прише́л еси́, Спа́се, ми́р Тво́й дая́ и́м: прииди́ и к на́м, и спаси́ на́с.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Ученико́в Твои́х ли́к вселе́нную просвети́: бы́вше бо иногда́ ловцы́ ры́б, ны́не же челове́ков бы́ша: те́х ра́ди, Бо́же, поми́луй на́с.
Сла́ва, и ны́не, Богоро́дичен: Мно́гая мно́жества мои́х, Богоро́дице, прегреше́ний, к Тебе́ прибего́х, Чи́стая, спасе́ния тре́буя: посети́ немощству́ющую мою́ ду́шу, и моли́ Сы́на Твоего́, и Бо́га на́шего, да́ти ми́ оставле́ние, я́же соде́ях лю́тых, еди́на Благослове́нная.
По 2-м стихосло́вии седа́льны, гла́с 6:
Ученицы́ Твои́, Спа́се, в концы́ земли́ посыла́еми, язы́ки благоче́стно я́ко ры́бы улови́вше, приведо́ша Твое́й бла́гости. Те́х ра́ди у́бо вопие́м Ти́, Христе́: лю́дем твои́м пода́ждь ве́лию ми́лость.
Сти́х: Испове́дят Небеса́ чудеса́ Твоя́, Го́споди.
Двоенадеся́тица апо́стол, Го́споди, двоенадесятолу́чная я́ко Со́лнце яви́ся земли́: те́х бо ра́ди увяди́л еси́ пре́лести израсти́теля: те́х ра́ди озаря́еши ду́шы Твои́х рабо́в: и на́с и́х ра́ди спаса́й, я́ко Благоутро́бен.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Го́споди, святы́х Твои́х па́мять дне́сь яви́ся, я́ко ра́й, и́же во Еде́ме: в не́й бо ра́дуется вся́ тва́рь, и подае́ши на́м те́х моли́твами ми́р и ве́лию ми́лость.
Сла́ва, и ны́не, Богоро́дичен: Всесвята́я Богоро́дице, во вре́мя живота́ моего́ не оста́ви мене́: челове́ческому предста́тельству не вве́ри мя́: но сама́ заступи́, и поми́луй мя́.
По 3-м стихосло́вии, седа́льны, гла́с 6:
Подо́бен: Всю́ отложи́вше:
Во всю́ зе́млю я́ко мо́лния прему́дрых ученико́в Твои́х, Влады́ко Христе́, изы́де спаси́тельное веща́ние, и озари́ су́щыя во тьме́ и лю́тых, сы́ны дне́ и све́та на́с соде́лавшее. те́мже Тя́ вся́ тва́рь благоче́стно сла́вит.
Мре́жею Боже́ственныя ве́ры лю́дие преврати́вше ры́барие, из глубины́ су́етства извлеко́ша все́х, и преда́ша и́х Бо́гу, благоче́ствующих, и того́ при́сно велича́ющих.
Сла́ва, и ны́не, Богоро́дичен: Свята́я Влады́чице, Христа́ Бо́га на́шего Ма́ти, я́ко все́х Творца́ неизрече́нно ро́ждшая, моли́ со апо́столы свяще́нными всегда́ бла́гость Его́, страсте́й на́с изба́вити, и оставле́ние на́м да́ти грехо́в.
Кано́н святы́м сла́вным и всехва́льным апо́столом. Творе́ние Феофа́ново, гла́с 6:
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Све́т бы́вше ми́ру богоглаго́ливии, све́тлыми блиста́ньми озари́те на́с: и страсте́й изба́вите но́щи, и мглы́ искуше́ний, богоблаже́ннии. [Два́жды.]
Кня́зи честны́я по все́й земли́ ду́х ва́с че́стно поста́ви, Госпо́дни ученицы́: те́мже возду́шнаго кня́зя победи́вше, ве́рныя избавля́ете.
От огня́ невеще́ственнаго, я́ко светоза́рное разже́гшеся у́глие, веще́ственныя моя́, прему́дрии, стра́сти попали́те, к све́ту безстра́стия и живота́ наставля́юще мя́.
Богоро́дичен: Апо́стол моли́твами, проро́к, и му́ченик, и ро́ждшия Тя́, Чи́стыя, Го́споди Иису́се, все́х Царю́, уще́дри лю́ди согреши́вшыя Ти́.
Други́й кано́н свято́му чудотво́рцу Никола́ю, [его́же краегране́сие. Шесто́е пе́ние, Нико́лае, приими́] Творе́ние Ио́сифово. Гла́с 6.
Ирмо́с: Чу́вственный фарао́н пото́плен бы́сть со всево́инством: Изра́иль же проше́д посреде́ мо́ря, вопия́ше: Го́сподеви Бо́гу на́шему пои́м, я́ко просла́вися.
На небесе́х живы́й ра́достно, о́тче прему́дре, на земли́ ве́рою согла́сно тебе́ пою́щих, вся́кую ско́рбь се́рдца лука́вую разжени́ хода́тайством твои́м.
На стра́сти вре́дныя, на враги́ тлетво́рныя, на вся́кую льсти́ваго зло́бу, укрепи́ ны́не, о́тче Нико́лае, к покро́ву твоему́ свято́му ве́рою притека́ющыя.
Уя́звленных на́с от неви́димых стреле́ц, врачевство́м твоея́, Нико́лае, моли́твы претвори́, я́ко да здра́во ходи́ти на́м по путе́м Госпо́дним.
Богоро́дичен: И́же сы́й со Отце́м соприсносу́щный Сы́н, напосле́док восхоте́в всели́ся в ложесна́ Твоя́ на на́ше, Богоро́дице, ве́рных отрожде́ние: те́мже воспева́ем Тя́.
ПЕ́СНЬ 3
Ирмо́с: Не́сть свя́т, я́коже Ты́, Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Боже́ственный ду́х ва́шя язы́ки извари́в наше́ствием стра́шным, сокруше́нныя челове́ки к животу́ обновля́ет ва́ми, сла́внии апо́столи. [Два́жды.]
В ра́зуме согреша́яй, ко́е обря́щу поми́лование сло́ве, в де́нь су́дный? Сего́ ра́ди вопию́ Ти: Твои́х ра́ди учени́к уще́дри мя́ самоосужде́ннаго.
Уподо́бльшиися Христо́вым спаси́тельным страсте́м, души́ моея́ стра́сти ле́тныя и лю́тыя исцели́те, вра́чеве су́ще сла́внии апо́столи.
Богоро́дичен: Согреши́вшаго мя́, Христе́, Богоро́дицы ра́ди и Твои́х апо́стол, обрати́в я́ко Бо́г поми́луй, и огня́ ве́чнаго, Спа́се, свободи́.
И́н Ирмо́с: На тве́рдем ве́ры Твоея́ ка́мени помышле́ние утверди́в души́ моея́, утверди́, Го́споди: Тя́ бо и́мам бла́же, прибе́жище и утвержде́ние.
Побе́ды я́ве на душетле́нныя стра́сти прия́л еси́, Нико́лае всеблаже́нне: от ни́хже зле́ всегда́ побежда́емых на́с Твои́ми моли́твами изба́ви.
У́ды плотски́я умертви́в воздержа́нием, к жи́зни преше́л еси́ нестаре́ющейся, ю́же и на́м восприя́ти моли́ся, му́дре, ра́достно восхваля́ющым Тя́.
Посеща́ти на́с от небе́сныя высоты́ не преста́й, святи́телю, отгоня́ всю́ жите́йскую тесноту́, к Бо́гу Твои́ми моли́твами.
Богоро́дичен: Разреше́ние на́м грехо́в да́ти, Чи́стая, изба́вителя умоли́, помраче́ние все́ от ду́ш на́ших при́сно твои́ми моли́твами разгоня́ющи.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Приста́нища благоути́шная, приста́нища небу́рная, к ти́хому мя́ приста́нищу доведи́те, прегреше́ний лю́тых треволне́нием обурева́ема. [Два́жды.]
Душе́ моя́, воздохни́, душе́ моя́, прослези́ся: смире́нное се́рдце мое́ благо́му отню́д прилепи́ся, я́ко да бу́дущаго Тя́ пла́мене и му́ки изба́вит Бо́г.
Спа́са Го́спода моли́те, спаси́телие су́ще челове́ков всеблаже́ннии апо́столи: да на́с спасе́т от искуше́ний злы́х я́ко Человеколю́бец.
Богоро́дичен: Де́во пречи́стая, Де́во непоро́чная, со Апо́столы о на́с мольбу́ сотвори́: я́ко да изба́вимся лю́тых искуше́ний и бе́д.
И́н Ирмо́с: Услы́шах слу́х Тво́й, и убоя́хся, разуме́х дела́ Твоя́, и ужасо́хся: сла́ва си́ле Твое́й, Го́споди.
Уврачу́й, свя́те, уя́звленое от льсти́ваго неиспра́вленое се́рдце мое́, умоли́в благода́вца Бо́га на́шего, Нико́лае.
Сокруши́л еси́ ка́пища поги́бели, Христо́в уго́дниче: те́мже ве́рою молю́ тя, Нико́лае, ума́ моего́ зло́бныя куми́ры потреби́.
Миродохнове́нен бы́л еси́ пра́ведными делесы́, богому́дре, и в Ми́рех украси́л еси́ престо́л, о́тче святи́телю Нико́лае.
Богоро́дичен: Безневе́стная Влады́чице, благослове́нная Богороди́тельнице, пою́щыя Тя́ спаса́й от вся́каго вре́да, еди́на челове́ков помо́щнице.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся, Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Пу́ть вводя́щий в живо́т, зело́ тесне́йшим ше́ствием искуше́ний и скорбе́й, ученицы́ Сло́ва я́ве ходи́вшии, стезю́ души́ моея́ угла́дите. [Два́жды.]
Свети́льницы Боже́ственнаго Восто́ка, изба́вите мя́ от тьмы́ страсте́й, и сласте́й помраче́ния, и напа́стей, и обстоя́ний, и бу́ри, и бе́д, Христо́вы Апо́столи.
Сви́тцы сло́ва богозра́чнии, в кни́зе мя́ живо́тней написа́тися моли́те, апо́столи, грехо́в мои́х зло́е растерза́юще писа́ние моли́твами ва́шими.
Богоро́дичен: Спасе́ние мое́ и упова́ние, спаси́ мя упова́ющаго на Тя́, все́х упова́ние непосты́дное, я́же к Сы́ну Твоему́ мольба́ми, и Боже́ственных учени́к, Отрокови́це еди́на всепе́тая.
И́н Ирмо́с: Све́т возсия́вый ми́ру, Христе́, просвети́ се́рдце мое́ от но́щи Тебе́ зову́ща, и спаси́ мя.
Дрема́нием ле́ности одержи́ма, усе́рдно мя́ устро́й свяще́нными хода́тайствы Твои́ми, Нико́лае.
Иису́са Спа́са умоли́, святи́телю Нико́лае, ве́чнаго мя́ изба́вити муче́ния.
Мирски́х мя́ собла́зн соблюди́, и от бесо́вскаго озлобле́ния, моли́твами Твои́ми, святи́телю Нико́лае.
Богоро́дичен: Е́же бы́ти на́м подава́яй, в Твою́ утро́бу всели́ся, Богоро́дице: Его́же моли́ спасти́ на́с.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к, вопию́ Ти: возведи́ от тли́ живо́т мо́й, Многоми́лостиве.
Я́ко скрижа́ли богопи́санная ду́ха, я́ве честна́я законоположе́ния сла́внии, в душа́х име́сте нело́жно: и́миже в писа́ниих упраздни́сте зако́н, ми́р спа́сше. [Два́жды.]
Душе́ согреша́ющи, обы́чаем же злы́м умовре́дно рабо́тающи, обраще́нием обрати́ся, и Го́сподеви ще́дрому возопи́й: Апо́стол ра́ди сло́ве, спаси́ мя.
Овца́м десны́м сочета́й мя́, во ужа́сном и стра́шном прише́ствии Твое́м, избра́нным Твои́м, моли́твами Боже́ственных пропове́дник Твои́х, закла́выйся за все́х, А́гнче незло́бивый.
Богоро́дичен: Ли́к мо́лит Тя́ безпло́тных слу́г, Сы́не Бо́жий пребезнача́льне, мо́лит Тя́ собо́р ученико́в с ро́ждшею Тя́, лю́дем Твои́м пода́ждь ми́лости Твоя́.
И́н Ирмо́с: Ки́том пожре́н грехо́вным, вопию́ Тебе́, Христе́: я́ко проро́ка из истле́ния мя́ свободи́.
Свети́льника Тя́ разу́мнаго иму́щи тва́рь, Нико́лае, просвеща́ется заря́ми неисче́тных чуде́с твои́х.
Недрема́нный моли́твенниче, к тебе́ притека́ющым, Нико́лае, от сна́ зла́го ле́ности изба́ви мя́.
Изба́вил еси́ дре́вле му́дре, хотя́щыя непра́ведно умре́ти: та́кожде и мене́ изба́ви от бе́д и прегреше́ний, Нико́лае.
Богоро́дичен: Де́во еди́на чи́стая обра́дованная, помози́ ми, при́сно обурева́ему жите́йскими напа́стьми.
ПЕ́СНЬ 7
Ирмо́с: Росода́тельну у́бо пе́щь соде́ла А́нгел преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́, Бо́же оте́ц на́ших.
У́дицею сло́ва Апо́столи, извле́кше все́х из глубины́ пре́лести, приведо́сте к закла́вшемуся сло́ву на́с ра́ди, пою́ще ему́: благослове́н Бо́г оте́ц на́ших. [Два́жды.]
Я́вльшемуся ве́щию теле́сною Апо́столи, нехода́тайственне бесе́довавше, просвети́стеся светода́тельными блиста́ньми его́. Те́мже мя́ просвети́те вопию́ща: благослове́н Бо́г оте́ц на́ших.
Па́стыря до́браго умоли́те, Боже́ственнии ученицы́, в гора́х мя́ заблу́ждшаго преступле́ния взыска́ти, и спасти́ вопию́щаго приле́жно: благослове́н Бо́г оте́ц на́ших.
Богоро́дичен: Со проро́ки, Апо́столы же и му́ченики, Де́во, Его́же родила́ еси́, моли́, земны́х мя́ изба́вити зо́л, и прича́стника небе́сных бла́г бы́ти мя́ сподо́би, Влады́чице.
И́н Ирмо́с: Преподо́бных Твои́х отроко́в моли́тву услы́шавый, и пе́щь горя́щую ороси́вый, благослове́н еси́, Го́споди Бо́же оте́ц на́ших.
Си́лою Бо́жиею, преблаже́нне, ерети́чествующих полки́ попра́л еси́, и от те́х пре́лести ста́до твое́ спа́сл еси́, Нико́лае.
Явле́йся пла́вающым, и тво́й гра́д препита́л еси́ стра́ждущ: душетле́ннаго мя́ гла́да изба́ви, моли́твами твои́ми, о́тче Нико́лае.
Утверди́, о́тче, моли́твами твои́ми тебе́ призыва́ющыя на по́мощь, Нико́лае, утиша́я бесо́вскую лука́вую бу́рю.
Богоро́дичен: Влады́чице все́х челове́к, свята́я Богоро́дице, рабо́ты мя́ стра́стныя Твои́ми моли́твами до конца́ свободи́.
ПЕ́СНЬ 8
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши, Христе́, то́кмо е́же хоте́ти. Тя́ превозно́сим во вся́ ве́ки.
Моли́тв серпо́м очи́стите пле́велы вся́ мы́сли моея́, Боже́ственнии де́латели Спа́совы апо́столи: я́ко да спаси́тельнаго плода́ принесу́ кла́с. [Два́жды.]
Олядене́вшая сердца́ обнови́сте ра́лом сло́ва, и все́явше уче́ние честно́е, кла́с стори́чествующ спа́сшихся пожа́сте, Богови́дцы.
Вра́жию зло́бу успи́вше, усну́ли есте́ сно́м пра́ведных подо́бным, неусы́пнии о на́с моли́твенницы бы́вше, ученицы́ Сло́ва, во вся́ ве́ки.
Богоро́дичен: Огня́ негаси́маго изба́ви мя́, Го́споди, проро́к, и му́ченик, и Апо́стол Твои́х, и во утро́бу вмести́вшия Тя́ неизрече́нно, Де́вы неискусому́жныя, Ще́дре, моли́твами.
И́н Ирмо́с: Преподо́бнии Твои́ о́троцы в пещи́ херуви́мы подража́ху, трисвяту́ю пе́снь воспева́юще: благослови́те, по́йте, и превозноси́те во вся́ ве́ки.
На высоту́ жития́ светле́йшаго восте́к яви́лся еси́, и зна́емь вселе́нней, Богоно́сне, чудодея́нии разли́чными просвеща́я су́щих во тьме́, Нико́лае.
Облагодати́ Боже́ственне бо́дрствующыя, тя́ чту́щыя, Нико́лае: успи́ зло́бу вражду́ющих челове́к, на на́с находя́щих, блаже́нне.
И́же вся́ се́ти вра́жия кре́постию сокруши́в духо́вною, от те́х изба́ви мя́ твои́ми моли́твами, окормля́я живо́т мо́й Богому́дре, святи́телю Нико́лае.
Богоро́дичен: Пое́м тя́, Де́во Богороди́тельнице, ея́же ра́ди кля́тва непло́дна бы́сть и благослове́ние все́м прии́де, ве́дущым Тя́ еди́ну Ма́терь Бо́га на́шего безму́жную.
Та́же пое́м пе́снь Богоро́дицы: Вели́чит душа́ моя́ Го́спода: с припе́вы, и покло́ны.
ПЕ́СНЬ 9
Ирмо́с: Бо́га челове́ком не возмо́жно ви́дети, на Него́же не сме́ют чи́ни а́нгельстии взира́ти: Тобо́ю же, Всечи́стая, яви́ся челове́ком Сло́во воплоще́нно, Его́же велича́юще, с небе́сными во́и Тя́ ублажа́ем.
Бо́га челове́ком приобщи́вшася, и ме́ртвенное совокупле́нием без сравне́ния обожи́вшаго, во все́м ми́ре пропове́давше, все́х безбо́жныя пре́лести свободи́сте: те́мже ублажа́еми есте́ при́сно, Боже́ственнии Апо́столи. [Два́жды.]
Христо́ву стра́сть изъобрази́вше Апо́столи, страстьми́ телесе́ разли́чными, пло́ти моея́ стра́сти умертви́те: и изнемо́гшую, и бе́дствующую, и умерщвле́ную мою́ ду́шу оживотвори́те.
Пу́ть бу́ди ми́ наставля́ющий мя́ к незаблу́дному пути́ за́поведей Твои́х, Человеколю́бче, в про́пасть грехо́вную впа́дшему: и заблужда́ющу, и укло́ншуся к путе́м лука́вым, и бе́дствующу.
Богоро́дичен: Ли́ки А́нгел и Арха́нгел же, Вла́сти и Си́лы, Нача́ла, Госпо́дствия, Херуви́ми и Серафи́ми и престо́ли, Христе́, собо́р апо́стол, с Ро́ждшею Тя́, мо́лятся Тебе́, еди́не Царю́, спаси́ рабы́ Твоя́.
И́н Ирмо́с: Е́же ра́дуйся от А́нгела прии́мшая, и ро́ждшая Созда́теля Твоего́, Де́во, спаси́ Тя велича́ющыя.
Святи́телей удобре́ние, чуде́с исто́чниче, Нико́лае, умоли́ Бо́га Человеколю́бца, обрести́ на́м грехо́в оставле́ние.
Я́коже дре́вле у́зники изба́вил еси́ от сме́рти: та́ко и на́с изба́ви искуше́ний жите́йских, Нико́лае.
Ты́ в Ми́рех Лики́йских погребе́н бы́л еси́, ми́ро то́чиши всегда́, Нико́лае, злово́ния страсте́й отгоня́я при́сно.
Зижди́теля прише́ствие при две́рех, не лени́ся, душе́ моя́, но возопи́й: Никола́а моли́твами, Христе́, спаси́ мя.
Богоро́дичен: Све́т ро́ждшая, Всепе́тая, се́рдца моего́ зе́ницу осле́пшую просвети́: да пою́ Тя и́же Тебе́ ра́ди спаса́емь.
Та́же, Досто́йно е́сть: и покло́н. Ектениа́, свети́лен и псалмы́ обы́чныя.
На стихо́вне стихи́ры апо́столом, гла́с 6:
Бу́рю утиши́вше ле́сти бесо́вския му́дре в тишину́, Апо́столи Христо́ви, ве́сь ми́р наста́висте в ве́ру правосла́вную, и ны́не моли́теся о душа́х на́ших.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Па́мять прему́дрых учени́к Христа́ Царя́ на́шего, досто́йно пе́сньми почти́м, ве́рнии: ти́и бо тро́ическую ве́ру в ми́ре пропове́даша.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Избра́нныя удиви́ и святы́я Бо́г на́ш. Ра́дуйтеся и весели́теся, вси́ раби́ Его́, ва́м бо угото́ва венцы́ и Ца́рствие Свое́: но мо́лим вы́, и на́с не забу́дите.
Сла́ва, и ны́не, Богоро́дичен: Преложе́ние скорбя́щих, премене́ние боля́щих еси́, Богоро́дице Всепе́тая, спаси́ гра́д и лю́ди, бори́мых умире́ние, обурева́емых тишина́, еди́на предста́тельнице ве́рных.
Та́же, Бла́го е́сть: И Трисвято́е. По О́тче на́ш: Тропари́, и ектениа́: и ча́с пе́рвый, и псалмы́ обы́чныя, и про́чее, и отпу́ст.
В четверто́к блаже́нны, гла́с 6: 
Помяни́ мя, Бо́же Спа́се мо́й, егда́ прии́деши во Ца́рствии Твое́м, и спаси́ мя, я́ко еди́н Человеколю́бец.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Я́ко лучы́ та́йныя, проте́кше в ми́ре апо́столи сла́внии, челове́ческий ро́д ве́рою просвети́ли есте́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Я́ко о́блацы окропи́ли есте́ во́ду в ми́ре, Боже́ственнаго ра́зума, просвеще́ннии Госпо́дни Апо́столи.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Муче́ния огню́ приближа́ющеся, Боже́ственную ро́су прохлажда́ющую ва́с, от Бо́га восприя́сте, му́ченицы.
Сла́ва: Святе́й и честне́й Тро́ице, ве́рнии покланя́ющеся, согла́сно возопии́м: Апо́стол мольба́ми спаси́ все́х на́с.
И ны́не: Ро́ждшая Сло́во па́че словесе́, Богоро́дице, отцу́ собезнача́льнаго, того́ моли́ спасти́ся душа́м на́шым.
В четверто́к ве́чера 
стихи́ры подо́бны кре́стныя, гла́с 6:
Подо́бен: Тридне́вно:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Долготерпели́ве и Человеколю́бче Бо́же мо́й, Многоми́лостиве и Ще́дре, ка́ко претерпе́л еси́ закала́ние и умерщвле́ние на дре́ве, за ро́д челове́ческий? Славосло́вим Твое́ благоутро́бие.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Зауше́ния претерпе́л еси́, и распя́тие, Долготерпели́ве, и уничиже́ния, хотя́ все́х изба́вити лестца́, еди́не Живода́вче, и вся́ терпи́ши, Преблаги́й.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Возше́л еси́, Па́стырю, на Кре́ст, и просте́рл еси́ ру́це, вопия́: прииди́те ко Мне́, и просвети́теся челове́цы, и́же пре́лестию помрачи́вшиися: Аз бо Све́т е́смь. Сла́ва Тебе́, Еди́не Светопода́телю.
И́ны стихи́ры подо́бны Богоро́дичны, гла́с то́йже:
Подо́бен: Отча́янная:
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Преклоне́нну тягча́йшею тягото́ю прегреше́ний ду́шу мою́, и сля́ченную возста́ви, Де́во, Ты́ бо низве́рженныя возставля́юща Спа́са и́маши, повину́ющася удо́бно ма́тернему дерзнове́нию: и раздери́ Твои́м хода́тайством грехо́вное рукописа́ние, молю́ся, за ве́лию Твою́ ми́лость.
Сти́х: Хвали́те Го́спода вси́ язы́цы, похвали́те его́ вси́ лю́дие.
Отча́яннаго грехми́ и оскверне́на беззако́ньми, презре́вшаго Бо́жия повеле́ния ви́ждь, и не отве́ржи мене́ от лица́ Твоего́: Ты́ бо еси́, Богоро́дице, упова́ние мое́, и предста́тельнице. Те́мже вонми́ мои́м моле́нием, и от вся́кия мя́ скве́рны очи́сти, за ве́лию Твою́ ми́лость.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Отве́рзи ми́ две́ри покая́ния, да́ждь ми́, Пресвята́я, исто́чник сле́з, пода́ждь умиле́ние и целому́дренное се́рдце: Тебе́ бо еди́ну изве́стное предста́тельство напису́ю, вся́кое на Тя́ ча́яние мое́ возношу́. Не отри́ни мене́ посра́млена, но приими́, и спаси́, Влады́чице, за ве́лию Твою́ ми́лость.
Сла́ва, и ны́не, КрестоБогоро́дичен.
Подо́бен: Тридне́вно:
Зря́щи Тя́ Пречи́стая, на Дре́ве пригвожда́ема вопия́ше: о Сы́не мо́й и Бо́же, что́ пресла́вное Твое́, и слы́шание стра́нное, е́же претерпева́еши за мно́гую ми́лость?
Та́же, Све́те ти́хий: Проки́мен дне́: По́мощь моя́ от Го́спода, сотво́ршаго не́бо и зе́млю. Сти́х: Возведо́х о́чи мои́ в го́ры, отню́дуже прии́дет по́мощь моя́. Сподо́би, Го́споди, в ве́чер се́й:
На стихо́вне стихи́ры кре́стны, гла́с 6:
Кре́ст Тво́й, Го́споди, жи́знь и заступле́ние лю́дем Твои́м е́сть: и на́нь наде́ющеся, Тебе́ распе́ншагося пло́тию Бо́га на́шего пое́м: поми́луй на́с.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Кре́ст Тво́й, Го́споди, ра́й отве́рзе ро́ду челове́ческому: и от истле́ния изба́вльшеся, Тебе́ распе́ншагося пло́тию Бо́га на́шего пое́м: поми́луй на́с.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Му́ченицы Твои́, Го́споди, не отверго́шася Тебе́, ни отступи́ша от за́поведей Твои́х: те́х моли́твами поми́луй на́с.
Сла́ва, и ны́не, КрестоБогоро́дичен:
Подо́бен: Тридне́вно воскре́сл еси́, Христе́:
Предстоя́щи у Дре́ва иногда́ во вре́мя распя́тия, Де́ва с де́вственным ученико́м, и пла́чущи вопия́ше: увы́ мне́, ка́ко стра́ждеши, все́х Христе́ сы́й безстра́стие?
Та́же, Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
В четверто́к на повече́рии 
кано́н Пресвяте́й Богоро́дице, [его́же краегране́сие си́це: Да́ждь ми́, Де́во, сле́зы покая́ния.] Гла́с 6.
ПЕ́СНЬ 1
Ирмо́с: Я́ко по су́ху пешеше́ствовав Изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Приими́, Де́во, мольбу́ мою́ из у́ст недосто́йных, от скве́рных усте́н дерзнове́нно приноси́ти устреми́вшагося: и све́т умиле́ния, Чи́стая, озари́ рабу́ Твоему́.
Ту́чи сле́з ми́ пода́ждь, Твои́ми моли́твами, Де́во Ма́ти Чи́стая: я́ко да пла́чу те́пле, о и́хже соде́лах на земли́, и убе́гну Тобо́ю му́ки вся́кия.
Сла́ва: Моего́ рыда́ния не отри́ни, Я́же Исто́чник Милосе́рдия ро́ждшая: но ми́лостивно, Блага́я, Твои́м ми́лостивным о́ком, Богоро́дице, души́ моея́ стра́сти исцели́.
И ны́не: Стена́нием пла́чися, душе́ моя́, и себе́ отню́д рыда́й, покланя́ющися Ма́тери Бо́жии, и глаго́лющи: мене́ пови́ннаго изба́ви му́ки стра́шныя.
ПЕ́СНЬ 3
Ирмо́с: Не́сть свя́т, я́коже Ты́, Го́споди Бо́же мо́й, вознесы́й ро́г ве́рных Твои́х, Бла́же, и утверди́вый на́с на ка́мени испове́дания Твоего́.
Не́сть и́н я́коже а́з прегреши́в, Пресвята́я Чи́стая, порабо́щься зло́бами безме́рных помышле́ний: но на Тя́ наде́явся молю́, си́х мя́ исхити́.
Се́ наидо́ша на мя́ я́ко ра́ны, вся́ вра́жия зло́бы отяготе́вше, и зело́ возсмерде́ша, и ду́шу веду́т на вся́ко паде́ние.
Сла́ва: Мно́гое мно́жество мои́х прегреше́ний: сего́ ра́ди, Пресвята́я, ве́рою припа́дая, вопию́ Ти смире́нный: в ча́с стра́шный умоли́ти, Его́же воплоти́ла еси́.
И ны́не: Свята́я Богоро́дице, мене́ пови́ннаго вся́кому осужде́нию изми́, дерзнове́ние к Бо́гу я́ко иму́щи Ма́терне, и черто́гу Сего́ учини́ мя.
ПЕ́СНЬ 4
Ирмо́с: Христо́с моя́ си́ла, Бо́г и Госпо́дь, честна́я Це́рковь Боголе́пно пое́т взыва́ющи, от смы́сла чи́ста, о Го́споде пра́зднующи.
Исто́чник ми́ сле́з да́руй, Влады́чице, я́ко да отмы́ю скве́рну смире́нныя души́ моея́, и обря́щу добро́ту, ю́же погуби́х сове́том змии́ным.
Бо́же мо́й Милосе́рде, Бо́же Человеколю́бче, воли́телю ми́лости, ны́не на мя́ изли́й Твою́ ми́лость: мо́лит Тя́ наде́жда и засту́пница моя́, Ма́ти Твоя́.
Сла́ва: Мене́ блу́днаго, мене́ ужа́снаго, без ума́ и безсту́дно мно́го согре́шша к Тебе́, Пренепоро́чная, уще́дривши спаси́, и гее́нны свободи́.
И ны́не: Па́жить потреби́ сме́рти, ро́ждши Жи́знь вся́ческих. Те́мже и а́з зову́ Ти: согреши́х, спаси́ мя, Чи́стая, Ма́терними Твои́ми мольба́ми.
ПЕ́СНЬ 5
Ирмо́с: Бо́жиим све́том Твои́м, Бла́же, у́тренюющих Ти́ ду́шы любо́вию озари́, молю́ся, Тя́ ве́дети, Сло́ве Бо́жий, и́стиннаго Бо́га, от мра́ка грехо́внаго взыва́юща.
Поми́луй мя́, Чи́стая, на Тя́ всю́ наде́жду мою́ возложи́вшаго: и уще́дри, ве́рою взыва́ю Ти́, презре́вши души́ моея́ вся́ стра́сти лю́тыя.
Спаси́ мя от страсте́й, ско́рби и вре́да, лука́вых сопроти́вных, и изба́ви си́х ла́яния смире́нную мою́ ду́шу, да не реку́т, Де́во: укрепи́хомся на́нь.
Сла́ва: Чиста́ те́лом и душе́ю, Пречи́стая, я́вльшися, ду́шу мою́ от скве́рны свободи́, дая́ ми чи́сто жи́ти, и наста́ви твори́ти ми́ Госпо́дню Боже́ственную во́лю.
И ны́не: Тя́ Еди́ну и́мам прибе́жище, и к Бо́гу премене́ние, и́же во мно́гих прегреше́ниих все́ житие́ мое́ ижди́х. Те́мже мя́, Богоро́дице, Ты́ уще́дри.
ПЕ́СНЬ 6
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу Твоему́ прите́к вопию́ Ти: возведи́ от тли́ живо́т мо́й, Многоми́лостиве.
Испра́ви, Влады́чице, ма́лое мое́ стена́ние, и рука́ма воздея́ние, я́коже благово́нну же́ртву, и Тво́й сподо́би зра́к чи́стою со́вестию узре́ти.
Глаго́л мои́х, Влады́чице Блага́я, не пре́зри моле́ние, Роди́тельнице Ми́лостиваго Бо́га, от Твоея́ утро́бы возсия́вшаго: но да́ждь ми́ пре́жде конца́ Боже́ственное оставле́ние.
Сла́ва: Преклони́хся страстьми́ блу́дно преокая́нный, и удали́хся от Бо́га: Его́же моли́ спасти́ мя, Блага́я, к Тебе́ бо прибего́х, и оде́ждами мя́ пре́дними украси́.
И ны́не: Не опали́ ложе́сн Твои́х О́гнь сы́й Иису́с, из Тебе́ пло́тию прихо́дит: Сего́, Чи́стая, моли́ огня́ и вся́кия му́ки изба́вити, ве́рою воспева́ющих Тя́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 6:
Чи́стая Де́во и Сла́вная, а́нгелов сла́во, егда́ предста́ла еси́ Кресту́ Сы́на и Бо́га Твоего́, не терпя́щи озлобле́ния вра́г, взыва́ла еси́ рыда́ющи стена́ньми, Еди́на Благослове́нная: ка́ко терпи́т Человеколю́бец, си́х все́х наноси́мая?
ПЕ́СНЬ 7
Ирмо́с: О́троцы в Вавило́не пе́щнаго пла́мене не убоя́шася: по посреде́ пла́мене вве́ржени, ороша́еми поя́ху: благослове́н еси́ Го́споди Бо́же оте́ц на́ших.
Возни́кни, о душе́ моя́! от злы́х, я́же соде́яла еси́, что́ спи́ши про́чее, что́ сно́м уны́ния низлежи́ши? Богоро́дице возопи́й: Пресвята́я, помози́ ми.
О́браз ви́да Твоего́ чту́, и не сме́ю воззре́ти к Тебе́, Пресвята́я: молю́ прия́ти долго́в проще́ние, и чи́сто ви́дети Твою́ пречи́стую ико́ну.
Сла́ва: В Твое́ прибега́ю, Богороди́тельнице, заступле́ние, и припа́даю прия́ти проще́ние: не пре́зри мене́, Влады́чице, но уще́дривши спаси́ мя.
И ны́не: Многообра́зными зло́бами душетле́ннаго оскверни́х ду́шу и у́м, молю́ Тя, Пречи́стая, не пре́зри, и того́ искуше́ний исхити́ раба́ Твоего́.
ПЕ́СНЬ 8
Ирмо́с: За зако́ны оте́ческия блаже́ннии в Вавило́не ю́ношы предбе́дствующе, царю́ющаго оплева́ша повеле́ние безу́мное, и совоку́плени и́мже не свари́шася огне́м, Держа́вствующему досто́йную воспева́ху пе́снь: Го́спода по́йте дела́, и превозноси́те во вся́ ве́ки.
Безме́рно согреши́в, и оскверни́в мое́ во гресе́х те́ло неразу́мный, помышля́ю необыме́ннаго Суда́ Де́нь, и недоуме́вся, убоя́хся, и ужаса́юся и трепе́щу, ко Благоутро́бию Твоему́, Влады́чице, припа́даю: не отри́ни мене́, но ви́ждь мою́ ско́рбь, и изба́ви вся́каго осужде́ния му́к многообра́зных.
Зако́н Боже́ственный презре́в, в ле́ности ве́сь слежу́ окая́нный: призре́вши, Пречи́стая, возста́ви вско́ре, и спасе́нных сотвори́ мя ча́сти получи́ти, да ра́дуяся зову́ Ти: ра́дуйся, Ра́досте ми́ру, Еди́на Предста́тельнице, ве́рою призыва́ющым Тво́й тве́рдый покро́в.
Сла́ва: Увы́ мне́, душе́ моя́! Ка́ко предста́нем тогда́ во стра́се и тре́пете суди́щу стра́шному, егда́ а́нгели предста́нут во стра́се и тре́пете? Богоро́дицу иму́щи Бла́гу засту́пницу, преклони́ коле́но, и воздежи́ ру́це к высоте́, вопию́щи: при́зри и пощади́ Твои́м ми́лостивным тогда́ взо́ром, Де́во.
И ны́не: Покажи́ кре́пость Твою́ непосты́дну заступле́ние ны́не: я́ко должни́к бо Ма́терними мольба́ми преклони́тся Тво́й Сы́н, Де́во. Предвари́ у́бо ны́не в ну́жный ча́с, да не отиду́ негото́в, но поживу́ и еще́, Препе́тая Богоро́дице Чи́стая.
ПЕ́СНЬ 9
Ирмо́с: Не рыда́й мене́, Ма́ти, зря́щи во гро́бе, Его́же во чре́ве без се́мене зачала́ еси́ Сы́на: воста́ну бо и просла́влюся, и вознесу́ со сла́вою непреста́нно я́ко Бо́г, ве́рою и любо́вию Тя́ велича́ющыя.
Да вы́шния сла́вы получу́, Де́во, молю́ся Тебе́: осла́би ми́, и изба́ви долго́в тьмы́, вся́ презре́вши, Пречи́стая, я́же в неве́дении, и ра́зуме, вку́пе дневна́я и нощна́я, я́ко да благода́рственную пе́снь ра́дуяся принесу́ Ти.
От вся́ких мя́ скорбе́й исхити́, Отрокови́це, и на ка́мени поста́ви но́зе мои́ Боже́ственнаго спасе́ния: Тя́ бо Предста́тельницу необори́му ны́не стяжа́в, упова́ю прейти́ сте́ну и прегра́ду, ю́же преслуша́нием дре́ва созда́х.
Сла́ва: Тя́ молю́ ро́ждшую милосе́рдаго Судию́ и Влады́ку: приими́ де́рзость скве́рных усте́н, и убо́гое пе́ние мое́, и не омерзи́ мене́ па́че все́х челове́к грешне́йшаго: Тя́ бо по Бо́зе засту́пницу име́ю ра́б Тво́й.
И ны́не: Я́ко вы́шши су́щи созда́ний вся́ческих, во утро́бе Твое́й име́ла еси́, Богоро́дице, Бо́га воплоще́нна: Сего́ приле́жно моли́, Чи́стая, разреши́ти вся́каго настоя́ния раба́ Твоего́, да свобо́дным гла́сом Тя́ славосло́влю и а́з.
Та́же, Досто́йно е́сть: Покло́н до земли́. Трисвято́е. По О́тче на́ш: тропари́, и про́чее обы́чно, и отпу́ст.
Пятница 
В пято́к у́тра 
по 1-м стихосло́вии, седа́льны кре́стныя, гла́с 6:
Дне́сь проро́ческое испо́лнися сло́во: се́ бо покланя́емся на ме́сте, иде́же стоя́сте но́зе Твои́, Го́споди, и Дре́во спасе́ния вкуси́вше, и́же от греха́ страсте́й свобожде́ние улучи́хом, моли́твами Богоро́дицы, еди́не Человеколю́бче.
Сти́х. Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
То́кмо водрузи́ся Дре́во, Христе́, Креста́ Твоего́, основа́ния подвиза́шася сме́рти, Го́споди: Его́же бо пожре́ любо́вию а́д, отпусти́ тре́петом. Показа́л еси́ на́м спасе́ние Твое́, Святы́й, и славосло́вим Тя́, Сы́не Бо́жий, поми́луй на́с.
Сла́ва, и ны́не, КрестоБогоро́дичен.
Подо́бен: Упова́ние ми́ра:
Еди́на непоро́чная А́гница, Богоро́дице Де́во, от крове́й Твои́х чи́стых Вопло́щшагося зря́щи ви́сяща во́лею на Кресте́, взыва́ла еси́, Отрокови́це, со слеза́ми го́рькими: Сы́не Мо́й Незло́бивый, пою́ Твое́ стра́шное все́ смотре́ние.
По 2-м стихосло́вии, седа́льны кре́стныя, гла́с 6:
Кре́ст Тво́й, Го́споди, освяти́ся: те́м бо быва́ют исцеле́ния боля́щым во гресе́х. Сего́ ра́ди Тебе́ припа́даем, поми́луй на́с.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Го́споди, осуди́ша Тя́ иуде́е на сме́рть, Жи́знь все́х, и́же Чермно́е мо́ре жезло́м проше́дшии, ко Кресту́ Тя пригвозди́ша: и от ка́мене ме́д сса́вшии, же́лчь Тебе́ принесо́ша: но во́лею претерпе́л еси́, да на́с свободи́ши от рабо́ты вра́жия. Го́споди, сла́ва Тебе́.
Сла́ва, и ны́не, КрестоБогоро́дичен.
Подо́бен: Упова́ние ми́ра:
Предстоя́щи у Креста́ Де́ва и Ма́ти, без стра́сти из Нея́ па́че ума́ вопло́щшагося, взыва́ше слезоточа́щи ма́терски: не терплю́ Тя ме́ртва ви́сяща ви́дети, дыха́ние подаю́ща живу́щым на земли́, о Сы́не и Бо́же мо́й!
По 3-м стихосло́вии седа́льны, гла́с 6:
Подо́бен: Упова́ние ми́ра:
Кре́сте, де́монов гони́телю, врачу́ неду́гующих, кре́посте и храни́телю ве́рных, похвало́ правосла́вных вои́стинну, утвержде́ние Це́ркве Христо́вы, бу́ди на́м забра́ло и стена́ и храни́тель, дре́во благослове́нное.
На дре́ве кре́стнем милосе́рдия ра́ди и ми́лости возне́слся еси́ и в ребро́ прободе́н бы́в копие́м, растерза́л еси́ грехо́вное лю́тое рукописа́ние, я́ко всеси́льный Бо́г: те́мже Твое́ неизрече́нное пои́м, Сло́ве, благоче́стно смотре́ние.
Му́ченичен: Све́т пра́ведным вы́ну, святи́и бо тобо́ю просвети́вшеся, сия́ют при́сно я́ко свети́ла, све́щник нечести́вых угаси́вше. И́хже моли́твами, Спа́се на́ш, Ты́ просвеща́еши свети́льник мо́й, Го́споди, и спаси́ мя.
Сла́ва, и ны́не, КрестоБогоро́дичен: Всесвята́я Богоро́дице, во вре́мя живота́ моего́ не оста́ви мене́, челове́ческому предста́тельству не вве́ри мя́, но сама́ заступи́, и поми́луй мя́.
Кано́н Честно́му и Животворя́щему Кресту́. Гла́с 6.
ПЕ́СНЬ 1
Ирмо́с: Волно́ю морско́ю Скры́вшаго дре́вле гони́теля мучи́теля под земле́ю скры́ша спасе́нных о́троцы: но мы́ я́ко отрокови́цы, Го́сподеви пои́м, сла́вно бо просла́вися.
Стра́стию Твое́ю честно́ю почти́л еси́ обезче́стенное естество́ челове́ческое: те́мже чту́ще Тя́ со стра́хом, велича́ем держа́ву Твою́, и ве́рно сла́вим: сла́вно бо просла́вися.
Кро́вию Твое́ю, Сло́ве, крове́й непра́ведное проли́тие уста́вил еси́, и очи́стил еси́ от скве́рны зло́бныя естество́ челове́ческое, Всеси́льне. Те́м сла́вим спаса́емии держа́ву Твою́.
Му́ченичен: Зве́ря кровопи́йцу победи́ вои́стинну, достохва́льное му́ченик сопротивостоя́ние: о́гненное покори́ естество́ росо́ю Боже́ственныя благода́ти, и зе́льну бу́рю многобо́жия уста́ви.
Му́ченичен: Ту́чами крове́й одожде́ния пре́лести изсуши́вше, ту́чи исцеле́ний то́чите ми́рови, и пла́мень страсте́й отгоня́ете безбо́жия. Те́мже, му́ченицы, блажи́ми есте́.
Богоро́дичен: Добро́ты, ни ви́да иму́ща внегда́ страда́ти, кра́снаго добро́тою, неискусобра́чная Отрокови́це, смотря́ющи Тя́ ве́рных удобре́ние, ма́терски восклица́ше, и любо́вию Тя́ сла́вляше.
И́н кано́н ко Пресвяте́й Богоро́дице, [его́же краестро́чие по алфави́ту.] Гла́с и ирмо́с то́йже.
Пречи́стая Е́во, Благода́тная Мари́е сла́вная, ра́дости хода́таице, певцы́ Твоя́ Боже́ственными благода́тьми благода́тствуй: я́ко да благода́рственную пе́снь Тебе́ возсле́м.
Оле Твои́х та́инств, Богома́ти! творе́ний бо яви́лася еси́ Влады́чица, Его́же не дерза́ют взира́ти А́нгелов во́инства, во объя́тиих нося́щи. Те́мже Тя́ ублажа́ем.
Ро́д челове́ческий ве́сь тле́нием сме́ртным осуди́ся, прама́терним вкуше́нием Дре́ва: Тобо́ю же воззва́ся, я́ко Живо́т ро́ждшею, Чи́стая, нетле́нный.
ПЕ́СНЬ 3
Ирмо́с: Тебе́ на вода́х пове́сившаго всю́ зе́млю неодержи́мо, тва́рь ви́девши на ло́бнем ви́сима, у́жасом мно́гим содрага́шеся, не́сть свя́т ра́зве Тебе́, Го́споди, взыва́ющи.
Тебе́ на вода́х пове́сившаго всю́ зе́млю неодержи́мо на Дре́во вознесе́на, и в ре́бра пробода́ема, смотря́ющее Со́лнце помрача́шеся, все́х просвеще́ние разуме́ющее Тя́, Го́споди.
Уязвля́ется Твои́ми гвоздьми́, Долготерпели́ве, и́же в раи́ дре́вле уязви́вый Ада́ма злоде́й, и уязви́вся, неисце́льный во ве́ки пребы́сть: ве́рнии же обрето́хом все́х я́зв исцеле́ние.
Му́ченичен: Егда́ ли́к а́нгельский, зря́ше му́чеников стада́ за А́гнца поже́ршагося сдробля́ема, дивля́шеся: ка́ко веще́ственнии невеще́ственныя враги́ побежда́ху, побе́ды венцы́ прие́млюще?
Му́ченичен: Си́лою одева́еми святи́и, в кре́пости еди́наго вся́ могу́щаго, со враго́м сплета́хуся, и того́ некре́пкую попира́ху си́лу, венцы́ от Бо́га прие́млюще.
Богоро́дичен: Ты́ из Тебе́ ро́ждшагося, я́ко ви́дела еси́ уя́звлена копие́м, уязви́лася еси́ се́рдцем, Пречи́стая Всенепоро́чная, и дивя́щися глаго́лала еси́: что́ Ти воздаде́, Ча́до, собо́р пребеззако́нный?
И́н Ирмо́с то́йже.
Ле́стию мя́ прельсти́вый обоже́ния жела́нием вра́г дре́вле, из Еде́ма Богома́ти, на зе́млю пресмыка́вый сокруши́: но Христо́с уще́дрив мя́, от ложе́сн Твои́х пло́ть восприи́м, возсозда́.
Живота́ яви́лася еси́ врата́, проро́ку дре́вле Иезеки́илю, Отрокови́це, я́же Госпо́дь еди́н воплоще́нный про́йде, и заключе́нная Тя́, Чи́стая, соблюде́, я́ко е́сть Вы́шний.
Разреши́ся кля́твы дре́вния осужде́ние, Богома́ти, Твои́м хода́тайством: яви́вся бо Ти́, Госпо́дь, все́ незави́стно источи́, я́ко преблаги́й, все́м благослове́ние, Пречи́стая.
ПЕ́СНЬ 4
Ирмо́с: На Кресте́ Твое́ Боже́ственное истоща́ние прови́дя Авваку́м, ужа́сся вопия́ше: Ты́ си́льных пресе́кл еси́ держа́ву, Бла́же, приобща́яся су́щым во а́де, я́ко всеси́лен.
Просте́ртие руки́, Го́споди, неудержа́нное, ко дре́внему вкуше́нию оте́мляй, ме́ртв на Дре́ве пожре́н бы́л еси́, спасти́ восхоте́вый: из ре́бр иска́паеши свя́занным оставле́ние.
Страда́ти претерпе́л еси́, Преблаги́й, я́ко да разреши́ши на́с от страсте́й безслове́сия: же́лчь вкуси́л еси́, Влады́ко, источа́яй мне́ Боже́ственную сла́дость, умертви́лся еси́, Живо́т мне́ подава́я.
Му́ченичен: О́гнь Боже́ственныя любве́ в души́ слове́сней нося́ще, пла́мень пребеззако́ннующих угаси́ша: и просвети́тельныя свещы́ Христо́вы страстоте́рпцы яви́шася.
Му́ченичен: Боже́ственнии дру́зи Всецаря́, плотски́я себе́ отлучи́вше дру́жбы, устреми́шася ко вся́кому муче́нию кре́пко, и победи́вше, сла́вою венча́шася.
Богоро́дичен: Кроме́ стра́сти роди́х Тя́, и ка́ко ви́жу Тя́ ны́не стра́сти причаща́ющася? Ка́ко терпи́ши сие́, взыва́ше Де́ва? Сы́не безнача́льне, сла́влю Твое́ долготерпе́ние.
И́н Ирмо́с то́йже.
Избра́нная же и Пречи́стая от все́х родо́в я́вльшися еди́на, я́же доброде́тельми возсия́вшая нескве́рная, Честна́я, и́же Тя́ песносло́вящыя све́тлостию Твое́ю просвети́.
Бо́га пло́тию Де́во родила́ еси́, из чи́стых Твои́х, Чи́стая, крове́й Ма́ти, Спа́са избавля́ющаго вся́ от лю́тых, пою́щыя Тя́, Отрокови́це Богоблагода́тная.
Священноде́йствует Боже́ственному рождеству́ Твоему́, Богоро́дице Чи́стая, невеще́ственных естество́, и челове́ков собра́ние любо́вию Тя́ пое́т: Твои́м сия́нием на́с озари́.
ПЕ́СНЬ 5
Ирмо́с: К Тебе́ у́тренюю, милосе́рдия ра́ди себе́ истощи́вшему непрело́жно, и до страсте́й безстра́стно прекло́ньшемуся, Сло́ве Бо́жий, ми́р пода́ждь ми́ па́дшему, Человеколю́бче.
Ме́ртв зри́шися на ло́бнем, умертви́в а́да стра́стию пло́ти Твоея́: ни ви́да ты́, Христе́, ни добро́ты име́л еси́ пове́шен, удобри́ти мя́ хотя́ я́ко Человеколю́бец.
Ада́ма пе́рваго пригвозди́ти хотя́ стра́стная любле́ния, гвоздьми́ пригвожда́ешися, и копие́м пробо́дься, пла́менному оружию возбраня́еши, Христе́, не возбрани́ти рабо́м Твои́м вхо́да.
Му́ченичен: После́дствующе страсте́м Влады́чним, ли́цы му́ченичестии на Дре́ве пригвожда́ются, и рука́ми ку́пно оте́млются, и нога́ми к стези́ честна́го муче́ния Боже́ственне исправля́еми.
Му́ченичен: Умо́м соверше́нным, ума́ го́рдаго вознося́щася де́рзостию низложи́сте соверше́нно смири́вшеся в подража́нии, вся́ возне́сшаго смире́нием се́рдца, Христо́вы му́ченицы.
Богоро́дичен: От ко́рене, Де́во, Иессе́ова прозяба́еши, и я́ко цве́т произно́сиши Насади́теля ми́ру, о́трасли безбо́жия изсуши́вша Боже́ственным са́дом Креста́, его́же пло́тию прия́т.
И́н Ирмо́с то́йже.
Ле́ствица я́вльшися обра́зно Иа́кову, к высоте́ превзя́тая, Твоего́, Богоневе́стная, яви́ рождества́ вои́стинну изря́дное: Тобо́ю бо вои́стинну на́м Бо́г споживе́ схожде́нием Боже́ственным, и Живо́т подаде́ челове́ком.
Изба́вльшеся Тобо́ю прама́терния печа́ли, Богороди́тельнице, утеше́ния испо́лнени бы́хом, весе́лие все́м ро́ждшая, и всеми́рную ра́дость: те́мже, Всепе́тая, Твоя́ песносло́вцы от бе́д Твои́ми моли́твами соблюди́.
Та́йно научи́мь Твоему́ богови́дне Моисе́й о́бразу, предзря́ше купину́ неопали́мую огне́м, Де́во Всенепоро́чная: в Тя́ бо Созда́тель все́лься, не опали́ Тя вы́шшую все́х творе́ний, Богоневе́стная.
ПЕ́СНЬ 6
Ирмо́с: Я́т бы́сть, но неудержа́н в пе́рсех ки́товых Ио́на: Тво́й бо о́браз нося́, Страда́вшаго и погребе́нию да́вшагося, я́ко от черто́га от зве́ря изы́де: приглаша́ше же кустоди́и: храня́щии су́етная и ло́жная, ми́лость сию́ оста́вили есте́.
Пременя́я ру́це дре́вле Иа́ков прообразова́ше Кре́ст, благословля́я о́троки. Те́мже Вы́шний на того́ восходя́й, кля́твы дре́вния реши́ши челове́чество: и источа́еши ны́не благослове́ние, благословя́щым Тя́, Еди́не благослове́нне, и Соде́телю Преблаги́й.
Твою́ стра́сть прообразу́яй, Сло́ве, вели́кий Моисе́й вознесе́ дре́вле ме́днаго зми́я на дре́во, оте́мляй зря́щыя от ядови́таго угрызе́ния змии́на: и́бо, Влады́ко, ра́спяту бы́вшу Ти́, врежде́ния змии́наго богоме́рзскаго вси́ ве́рнии изба́вихомся.
Му́ченичен: Я́коже ино́му стра́ждущу Боже́ственнии дре́вле и честни́и страда́льцы бя́ху страда́льчествующе, предзря́ще воздая́ния ве́чная и ра́дование. моли́твами и́х, Христе́ Ще́дре, воспева́ющыя Тя́ изба́ви от искуше́ний, и грехо́в, и обстоя́ний.
Му́ченичен: Пото́ки уста́виша пре́лести, струя́ми крове́й, честни́и и Боже́ственнии страстоте́рпцы, и исто́чницы вои́стинну яви́шася, ве́рным богове́дения точа́ще во́ду. Моли́твами и́х, Спа́се ми́ра, одожди́ оставле́ние все́м, и живо́т, и очище́ние грехо́в, и ве́лию ми́лость.
Богоро́дичен: Па́стыря пе́рваго и Влады́ку, воздви́жена на Дре́ве зря́щи А́гница, пла́чущи ма́терски вопия́ше: что́ сие́, Ча́до, но́вое та́инство? ка́ко безсме́ртен по существу́ сы́й сме́рть прия́л еси́, челове́ки хотя́ из тли́ изба́вити?
И́н Ирмо́с то́йже.
Зако́ннии Тя́ о́брази, Богоро́дице, и прорече́ние я́ве проро́ков явля́ху, иму́щую роди́ти ми́ру Изба́вителя, и Благоде́теля всея́ тва́ри, многоча́стно и многообра́зно благоде́йствовавшаго, ве́рою и любо́вию, Влады́чице Чи́стая, славосло́вящих Тя́.
Устрани́вшыяся дре́вле от пре́лести человекоуби́йцы врага́, Бо́жия первозда́нныя пи́щи ра́йския, еди́на Богороди́тельнице, па́ки возвела́ еси́ к раю́ ро́ждши Спа́са Го́спода, распя́тие и погребе́ние Боже́ственною вла́стию претерпе́вшаго.
И́же во́лею Боже́ственною, и си́лою соде́тельною Свое́ю, вся́ от не су́щих составле́й, Чи́стая, про́йде от твои́х ложе́сн и Бо́г и челове́к: и и́же во тьме́ неве́дения пре́жде су́щыя, сия́ньми Боже́ственными, Влады́чице Чи́стая, све́тло озари́.
ПЕ́СНЬ 7
Ирмо́с: Неизрече́нное чу́до, в пещи́ изба́вивый преподо́бныя о́троки из пла́мене, во гро́бе ме́ртв бездыха́нен полага́ется, во спасе́ние на́с пою́щих: Изба́вителю Бо́же, благослове́н еси́.
Егда́ Тя на Кресте́ собо́р евре́йский осуди́, зря́щи земля́ ужасе́ся: со́лнце све́т сво́й сокры́, и су́щии во тьме́ све́т ви́деша, пою́ще: Изба́вителю Бо́же, благослове́н еси́.
Досажде́ние претерпе́л еси́, Спа́се, тро́стию бие́мь, и те́рниями я́ко Ца́рь, во́лею, Христе́ Бо́же, венчава́емь, на спасе́ние на́с пою́щих: Изба́вителю Бо́же, благослове́н еси́.
Му́ченичен: Связу́етеся, всю́ диа́волю пре́лесть всехва́льнии му́ченицы реша́юще я́ве: терпите́ му́ки и сме́рть непра́ведную: жи́зни жела́юще го́рния, и вопию́ще: Изба́вителю Бо́же, благослове́н еси́.
Му́ченичен: Ста́сте посреде́ пла́мене, всехва́льнии му́ченицы, пре́лесть попаля́юще я́ве, и ороше́нием Боже́ственныя благода́ти не опали́вшеся, вопие́те пою́ще: Изба́вителю Бо́же, благослове́н еси́.
Богоро́дичен: Распина́ешися хотя́й, безнача́льне Сы́не, Богоро́дица взыва́ше зря́щи Тя́: печа́лию души́ ны́не погружа́юся, умира́еши подая́й жи́знь пою́щым: Изба́вителю Бо́же, благослове́н еси́.
И́н Ирмо́с то́йже.
Преукра́шенну Тя́, иму́щую позлаще́нное, Богома́ти, украше́ние благоле́пное, восхоте́ Тво́й Сы́н же и Госпо́дь, во спасе́ние на́с вопию́щих Ти́: пло́д Тво́й, Чи́стая, благослове́нный.
Ши́пок посреде́ те́рний обре́т, Пречи́стая, Влады́ка, испо́лни на́с благоуха́ньми Твои́ми кра́сными благода́тей духо́вных, вопию́щыя ему́ во умиле́нии: Изба́вителю Бо́же, благослове́н еси́.
Зна́мения вси́ Твои́ Боже́ственнии проро́цы ви́девше Твоего́ Боже́ственнаго Рождества́, сла́вно вопия́ху, Чи́стая: Бо́г прии́дет от Де́вы, е́же спасти́ вопию́щыя: Изба́вителю Бо́же, благослове́н еси́.
ПЕ́СНЬ 8
Ирмо́с: Ужасни́ся боя́йся не́бо, и да подви́жатся основа́ния земли́: се́ бо в мертвеце́х вменя́ется в Вы́шних Живы́й, и во Гро́б ма́л странноприе́млется: Его́же о́троцы благослови́те, свяще́нницы воспо́йте, лю́дие превозноси́те во вся́ ве́ки.
Пие́ши ча́шу, Христе́, ю́же возжеле́л еси́ стра́стию кре́стною, исто́чники ми́ пролива́яй оставле́ния от живоно́сных ре́бр, ра́ди ребра́ уме́ршему. Пою́ Тя воспева́яй: свяще́нницы благослови́те, лю́дие превозноси́те во вся́ ве́ки.
Егда́ Тя беззако́ннии лю́дие осуди́ша распя́ти, Иису́се, посреде́ беззако́нных, Жизнода́вче Го́споди, потрясе́ся земля́, и вси́ воспева́ху со стра́хом: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Му́ченичен: Честна́ пред Бо́гом яви́ся ва́ша сме́рть страда́льцы: мно́гим бо причасти́вшеся страсте́м, стра́сти честны́я Христо́вы о́бщницы показа́стеся, вопию́ще единому́дренно: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Му́ченичен: Вои́стинну не плотска́я ва́ша ору́жия, му́ченицы, ко ополче́нию враго́в: наде́жда же, ве́ра и и́стина, и́миже улучи́вше Бо́га, а́нгельским лико́м сочета́стеся вопию́ще Влады́це: свяще́нницы благослови́те, лю́дие превозноси́те во вся́ ве́ки.
Богоро́дичен: Вы́шний Безнача́льне Сы́не, терпи́ши оплева́ния, поноше́ния и Кре́ст, тро́стию руга́тельно бие́мь, Богоро́дица вопия́ше: сла́влю Твое́ долготерпе́ние: Его́же о́троцы благословя́т, свяще́нницы воспева́ют, лю́дие превозно́сят во вся́ ве́ки.
И́н Ирмо́с то́йже.
Боже́ственному Дании́лу ны́не предви́дена была́ еси́ несеко́мая гора́: из Тебе́ бо, Отрокови́це, ка́мень отсече́ся Христо́с: Еди́н бо Де́во, кроме́ руки́ челове́ческия. Его́же о́троцы благослови́те, свяще́нницы воспо́йте, лю́дие превозноси́те во вся́ ве́ки.
Пе́сньми Рождество́ Твое́, Чи́стая, при́сно сла́вят го́рнии во́ини, и Тебе́ же, Отрокови́це Присноде́во, ра́достно с на́ми я́ко Богома́терь воспева́ют, ю́же о́троцы благословя́т, свяще́нницы воспева́ют, лю́дие превозно́сят во вся́ ве́ки.
Све́та Твоего́ заря́ми, Тя́ му́дрствующыя ны́не Богоро́дицу и́стинную, Мари́е, светоза́рны соде́лай, Богороди́тельнице Чи́стая: Све́та бо селе́ние яви́лася еси́, Де́во, ве́рою Ти́ вопию́щым: ра́дуйся благослове́нная и препросла́вленная во вся́ ве́ки.
Та́же пое́м пе́снь Богоро́дицы: Вели́чит душа́ Моя́ Го́спода: с покло́ны.
ПЕ́СНЬ 9
Ирмо́с: Не рыда́й мене́, Ма́ти, зря́щи во гро́бе, Его́же во чре́ве без се́мене зачала́ еси́ Сы́на: воста́ну бо и просла́влюся, и вознесу́ со сла́вою непреста́нно я́ко Бо́г, ве́рою и любо́вию Тя́ велича́ющыя.
Да сне́дию истле́вшаго сла́достною Дре́ва, еди́не Спа́се, я́ко бла́г изба́виши от тли́, распя́тися пло́тию, и умертви́тися изво́лил еси́: пое́м непреста́нно, Иису́се, мно́гое благоутро́бие и си́лу Твою́.
О ка́ко претерпе́л еси́ боле́зни, на Кресте́ простира́емь, от боле́зней лю́тых изъима́я мя́, Спа́се? Ка́ко те́рниями венча́выйся, все́ попали́л еси́ страсте́й те́рние? Ка́ко о́цта напои́выйся, весе́лия ча́шу на́м раствори́л еси́?
Му́ченичен: Стесня́еми вси́, и в темни́цы вмета́еми, и на у́ды страда́льцы разсеца́еми лю́те, и по колесе́х же́стоко протяза́еми, и во снеде́ние звере́м вдава́еми, Христа́ все́х Влады́ки не отверго́стеся.
Му́ченичен: Со́лнечных сия́ний мно́жайши сия́ет страда́лец всесве́тлая и благознамени́тая па́мять: и ду́шы благочести́вых просвеща́ет всегда́, и отгоня́ет тьму́ страсте́й, и искуше́ний, и де́монский расточа́ет мра́к глубоча́йший.
Богоро́дичен: Но́сиши Нося́щаго вся́, и держи́ши я́ко Младе́нца на руку́, изба́вльшаго на́с от руки́ бори́теля врага́, Пречи́стая Влады́чице, и зри́ши возвы́шена на Дре́ве Кре́стнем из я́мы зло́бы на́с изба́вльшаго.
И́н Ирмо́с то́йже.
Ра́дости на́м ве́чныя и жи́зни яви́лася еси́, преесте́ственне Богороди́тельнице, Хода́таица, Чи́стая, Спа́са все́х ро́ждшая, от лица́ земна́го вся́ку сле́зу я́ве оте́мшаго, и все́м ра́дость пода́вшаго.
Поя́ Дави́д Тво́й Пра́отец, ковче́г Тя́ прорече́ знамена́тельне: и Боже́ственныя ма́нны злату́ю ру́чку, Моисе́й, Богоро́дицу: и́бо Еди́на вмести́ла еси́ и́же в не́дрех Отчих Су́ща при́сно, Богоро́дице. Те́мже Тя́ пе́сньми сла́вим.
Я́ко вои́стинну превы́шши всея́ тва́ри еси́: Бо́га бо все́х родила́ еси́ пло́тию. Те́мже Тя́ предста́тельницу и́мамы, Влады́чице, и наде́жду изве́стну, и сте́ну тве́рду, Тобо́ю спасе́ние улучи́ти наде́ющеся.
Та́же, Досто́йно е́сть: Ектениа́, и свети́лен, и про́чее.
На стихо́вне стихи́ры кре́стны, гла́с 6:
О Кресте́ упова́ние и́мам, и о не́м хваля́ся вопию́: Человеколю́бче Го́споди, горды́ню низложи́ не испове́дающих Тебе́ Бо́га и Челове́ка.
Сти́х: Испо́лнихомся зау́тра ми́лости Твоея́ Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
И́же Кресто́м огражда́еми, врагу́ противля́емся, не боя́щеся того́ кова́рства, ни лови́тельства: я́ко бо го́рдый упраздни́ся, и попра́н бы́сть на Дре́ве си́лою распя́таго Христа́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Го́споди, в па́мять святы́х Твои́х вся́ тва́рь пра́зднует: небеса́ ра́дуются со А́нгелы, и земля́ весели́тся с челове́ки. Те́х моли́твами поми́луй на́с.
Сла́ва, и ны́не, КрестоБогоро́дичен: Пригвозди́хся у́бо я́ко челове́к на Дре́ве, и умертви́хся, и во гро́бе положе́н бы́х, я́ко сме́ртный: но я́ко Бо́г во сла́ве, Ма́ти Чи́стая Де́во, па́ки востаю́ тридне́вен.
Та́же, Бла́го е́сть: И Трисвято́е: По О́тче на́ш: тропа́рь и ектениа́, и ча́с 1-й: псалмы́ обы́чны, и про́чее, и отпу́ст.
В пято́к блаже́нны, гла́с 6: 
Помяни́ мя, Бо́же Спа́се мо́й, егда́ прии́деши во Ца́рствии Твое́м, и спаси́ мя, я́ко еди́н Человеколю́бец.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Распросте́р дла́ни на дре́ве, объя́л еси́ язы́ки пою́щыя Твое́ благоутро́бие, Христе́ Бо́же на́ш.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Пригвозди́лся еси́ на Дре́ве во́лею, и жа́ла го́рдаго Твое́ю, Христе́, си́лою соверше́нно сокруши́л еси́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ками наслажда́ющеся страстоте́рпцы, ра́йскаго наслажде́ния сподо́бистеся, о ми́ре непреста́нно моля́щеся.
Сла́ва: От вся́кия изми́ на́с му́ки, О́тче, и Сы́не и сопресто́льный Ду́ше, рабы́ Твоя́, Го́споди.
И ны́не: Зря́щи Тя́ на Кресте́ распросте́рта, Де́ва воздыха́ше слезя́щи: Ея́же моли́твами спаси́ на́с, Го́споди.
В пято́к ве́чера 
на Го́споди, воззва́х, стихи́ры святы́м му́чеником, и святи́телем, и преподо́бным, гла́с 6.
Подо́бен: Всю́ отложи́вше:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Христо́вых страсте́й по стопа́м ходя́ все́ му́ченическое сосло́вие, кре́пко за́йде к подвиго́м мно́гим, и Того́ пред нечести́выми мучи́тели, и беззако́нными цари́ Бо́га пропове́даша, и мно́ги му́ки претерпе́ша, по́чести ча́юще небе́сныя восприя́ти. И́хже ны́не ви́дяще ра́дуются, и со все́ми ли́ки Безпло́тных Си́л Го́сподеви предстоя́т.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в Сло́во Твое́, упова́ душа́ моя́ на Го́спода.
Ста́до Богоизбра́нное, Христа́ пе́рваго Па́стыря подо́бницы бы́сте, па́стырие всесвяще́ннии: сохрани́сте невре́дно до конца́, благоче́стия Боже́ственная сокро́вища, отгна́вше ди́вия во́лки: то́же во огра́ду Небе́сную до́бре возведо́сте. Иде́же у́бо ны́не водворя́еми, помина́йте любо́вию ва́с восхваля́ющих, и Христу́ со дерзнове́нием моли́теся о душа́х на́ших.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Преподо́бно пожи́вше отцы́ преподо́бнии вси́, бе́сы победи́сте, и со́вестная муче́ния страсте́й угаси́вше, разжже́ния до́блественне претерпе́сте, блаже́ннии, и ра́дуетеся ны́не с Небе́сными Си́лами: я́ко уподо́бистеся житию́ в пло́ти те́х безпло́тных. С ни́миже моли́те Христа́ Преблага́го Бо́га, избавле́ние обрести́ паде́ний, ва́с почита́ющым.
И́ны стихи́ры, гла́с и подо́бен то́йже.
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Му́ченичен: Му́ченицы Твои́, Го́споди, не отверго́шася Тебе́, ни отступи́ша от за́поведей Твои́х. Те́х моли́твами поми́луй на́с.
Сти́х: Хвали́те Го́спода вси́ язы́цы, похвали́те Его́ вси́ лю́дие.
И па́ки то́йже му́ченичен.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Страстоте́рпцы му́ченицы, Небе́снии гра́ждане, на земли́ пострада́вше, мно́гия му́ки терпе́ша. Моли́твами и́х, Го́споди, и моле́нием все́х на́с сохрани́.
Сла́ва, и ны́не, Богоро́дичен: Кто́ Тебе́ не ублажи́т, Пресвята́я Де́во? кто́ ли не воспое́т Твоего́ Пречи́стаго Рождества́? Безле́тно бо от Отца́ возсия́вый Сы́н Единоро́дный, То́йже от Тебе́, Чи́стыя, про́йде, неизрече́нно вопло́щься: естество́м Бо́г Сы́й, и естество́м бы́в Челове́к на́с ра́ди, не во двою́ лицу́ разделя́емый, но во двою́ естеству́ несли́тно познава́емый. Того́ моли́, Чи́стая Всеблаже́нная, поми́ловатися душа́м на́шым.
Та́же, Све́те ти́хий: и проки́мен дне́.
На стихо́вне стихи́ры му́ченичны, гла́с 6:
Страда́вшии Тебе́ ра́ди, Христе́, мно́гия му́ки претерпе́ша, и соверше́нныя венцы́ прия́ша на Небесе́х, да мо́лятся о душа́х на́ших.
Кре́ст Тво́й, Го́споди, му́чеником бы́сть ору́жие непобеди́мое: ви́дяху бо предлежа́щую сме́рть, и предзря́ще бу́дущую жи́знь, упова́нием е́же на Тя́ укрепля́хуся: те́х моли́твами поми́луй на́с.
Ме́ртвен: Нача́ток ми́ и соста́в зижди́тельное Твое́ бы́сть повеле́ние: восхоте́в бо от неви́димаго и ви́димаго естества́, жи́ва мя́ соста́вити, от земли́ у́бо те́ло созда́в, да́л же ми́ еси́ ду́шу, Боже́ственным Твои́м и животворя́щим вдохнове́нием. Те́мже, Спа́се, рабы́ Твоя́ во стране́ живы́х, и в кро́вех пра́ведных упоко́й.
Сла́ва, и ны́не, Богоро́дичен: Моли́твами Ро́ждшия Тя́, Христе́, му́ченик Твои́х, и апо́стол, и проро́к, и святи́телей, преподо́бных, и пра́ведных, и все́х святы́х, усо́пшыя рабы́ Твоя́ упоко́й.
В пято́к на повече́рии 
кано́н моле́бный Пресвяте́й Богоро́дице. Гла́с 6:
ПЕ́СНЬ 1
Ирмо́с: Помо́щник и Покрови́тель бы́сть мне́ во спасе́ние, Се́й мо́й Бо́г, и просла́влю Его́, Бо́г отца́ моего́, и вознесу́ Его́: сла́вно бо просла́вися.
Припе́в: Пресвята́я Богоро́дице, спаси́ на́с.
Не отри́ни, Блага́я, не омерзи́ мене́, не пре́зри мене́ под Твое́ милосе́рдие, Чи́стая, те́пле прите́кшаго: но да́ждь ми́ е́же в Тебе́ напита́тися благода́тию.
Богоро́дице Блага́я, скорбя́щих засту́пнице, приими́ мое́ от души́ стена́ние: и изба́ви мя́ от все́х безме́рных зо́л, я́же лю́те соде́ях.
Сла́ва: Тебе́ припа́даю, Блага́я, ско́рбных Предста́тельнице: изба́ви мя́ огня́ ве́чнующаго, и тьмы́ и про́пасти, во вся́ком житии́ зле́ пожи́вшаго.
И ны́не: Увы́ мне́! Ка́ко Тя́, Изба́вителю, умолю́, Иису́се мо́й, безме́рно к Тебе́ согреши́в? Про́чее хода́таицу Ти́ приноша́ю ро́ждшую Тя́, Чи́стую, поми́луй и спаси́ мя.
ПЕ́СНЬ 3
Ирмо́с: Утверди́, Го́споди, на ка́мени за́поведей Твои́х подви́гшееся се́рдце мое́, я́ко Еди́н Свя́т еси́ и Госпо́дь.
Припа́даю Ти́, Ма́ти Сло́ва, приими́ мя щедро́тами Твои́ми: прося́щему же прегреше́ний проще́ние пода́ждь, те́плыми моли́твами Твои́ми.
Поми́луй мя́, Влады́чице, поми́луй, и изба́ви от вся́каго лука́вствия, и озлобле́ния бесо́в, и ве́чнаго муче́ния.
Сла́ва: Укроти́, Влады́чице, сласте́й мои́х го́рькое пия́нство, трезве́ние Боже́ственное ми́ подаю́щи покая́ния, и обраще́ние спаси́тельное.
И ны́не: Вся́ческих Го́спода и Содержи́теля, Богороди́тельнице, неизглаго́ланно ро́ждши, умоли́ Сего́, е́же спасти́ ста́до Твое́.
ПЕ́СНЬ 4
Ирмо́с: Услы́ша проро́к прише́ствие Твое́, Го́споди, и убоя́ся, я́ко хо́щеши от Де́вы роди́тися, и челове́ком яви́тися и глаго́лаше: услы́шах слу́х Тво́й, и убоя́хся: сла́ва си́ле Твое́й, Го́споди.
Я́звы души́ моея́ не престая́ чешу́ любосла́стьми, и приложи́шася мне́ стру́пов боле́зни, и пребыва́ю нечу́вствен и неисцели́мь: поми́луй, Богороди́тельнице, и исцели́, и спаси́ мя моли́твами Твои́ми.
Тьма́ грехо́вная покры́ ду́шу мою́, Богороди́тельнице, я́ко в нощи́ си́це хожду́ во све́те, не ве́дый Христо́вы за́поведи. Све́т ро́ждшая Боже́ственный, поми́луй мя́ и просвети́, молю́ся.
Сла́ва: Сло́во Бо́га Жива́го сни́де во утро́бу Твою́, Ма́ти Де́во, и прие́м от Твои́х крове́й пречи́стых все́ мое́ смеше́ние, прихо́дит сугу́б во еди́ной ипоста́си, Его́же моли́ спасти́ ду́шы на́шя.
И ны́не: Теле́сная хоте́ния приле́жно преидо́х, и сла́сти вся́, и растле́н бы́х ве́сь, и скве́рнен и ме́рзок: Пречи́стая Богороди́тельнице, поми́луй, и спаси́ мя милосе́рдием Твои́м.
ПЕ́СНЬ 5
Ирмо́с: От но́щи у́тренююща, Человеколю́бче, просвети́, молю́ся, и наста́ви и мене́ на повеле́ния Твоя́, и научи́ мя, Спа́се, твори́ти во́лю Твою́.
О́гнь гее́нский себе́ разжего́х, де́я неподо́бная, и гне́в Бо́жий лю́те привлеко́х: помози́ ми, Чи́стая, и не оста́ви мене́.
Прегреше́ний оставле́ния прося́ при́сно, де́яти не престаю́ пребеззако́нная, и Тебе́, Пречи́стая, огорчева́ю: очище́ние ве́рных, уще́дри мя́.
Сла́ва: Его́же от Твои́х крове́й родила́ еси́, Чи́стая, соверше́нна Челове́ка, и Бо́га и́стинна Иису́са, умоли́ Того́ изба́витися на́м огня́ ве́чнаго.
И ны́не: Две́ре непроходи́мая, молю́ся, отве́рзи ми́ две́ри покая́ния и́стиннаго, и покажи́ ми стези́ покая́ния, Чи́стая, Я́же все́х наста́вница.
ПЕ́СНЬ 6
Ирмо́с: Возопи́х все́м се́рдцем мои́м к Ще́дрому Бо́гу, и услы́ша мя́ от а́да преиспо́дняго, и возведе́ от тли́ живо́т мо́й.
Во́лны неподо́бных помышле́ний погружа́ют мя́ ны́не: но Ты́, Влады́чице, к ти́хому приста́нищу наста́ви покая́ния и́стиннаго Твои́м милосе́рдием.
Наде́жду и сте́ну необори́мую, и предста́тельницу тве́рду стяжа́вше Тя́, Отрокови́це, избавля́емся прегреше́ний и страсте́й лю́тых, и вся́каго вре́да.
Сла́ва: Припа́даю Ти́, Чи́стая Де́во, и вопию́ с пла́чем, Богоро́дице: изба́ви ду́шу мою́ окая́нную бу́дущаго суда́, и огня́ ве́чнаго.
И ны́не: Кре́пость Ты́ еси́, Пречи́стая, немощны́х душе́ю, Твои́ми мольба́ми: те́мже мя́ я́ко боля́ща душе́ю не пре́зри, но исцели́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 6:
За милосе́рдие щедро́т, Христе́, соше́л еси́ на зе́млю, и от Де́вы вопло́щься, вся́ освяти́л еси́, я́же от земли́, и к Небеси́ все́х призва́л еси́. Те́мже упова́юще на Тя́, никогда́же погреши́м, но избавля́емся Тобо́ю настоя́ний: Ты́ бо еси́ Спа́с на́ш, Созда́телю Бо́же на́ш.
ПЕ́СНЬ 7
Ирмо́с: Согреши́хом, беззако́нновахом, непра́вдовахом пред Тобо́ю: ниже́ соблюдо́хом, ниже́ сотвори́хом, я́коже запове́дал еси́ на́м: но не преда́ждь на́с до конца́, отце́в Бо́же.
Егда́ душа́ окая́нная моя́ от телесе́ стерпе́ти хо́щет разлуче́ние, и не бу́дет избавля́яй ю́, или́ утеша́яй ю́: тогда́, Влады́чице, предста́ни, и изба́ви мя́ бесо́в озлобле́ния.
Припа́даю Ти́, и приношу́ сле́з те́плыя ка́пли: ве́м Твое́ человеколю́бное, ве́м долготерпе́ние и незло́бие. Ты́ мя ны́не поми́луй, Чи́стая, прости́ и спаси́ мя.
Сла́ва: Поми́луй, Де́во, стра́стную и окая́нную мою́ ду́шу, ви́ждь страсте́й смуще́ние, ви́ждь и разгоре́ние пло́ти непостоя́нное: и по́мощь да́ждь ми́ спаси́тельную, и избавле́ние.
И ны́не: Отцу́ Единосу́щный, собезнача́льный Сы́н и Сло́во, пло́ть от Тебе́ прия́т ра́вну, у́мну, и одушевле́нну непрело́жно, я́ко ве́сть Са́м: и естество́ на́ше обнови́ в не́й лу́чше, Де́во Чи́стая.
ПЕ́СНЬ 8
Ирмо́с: Его́же Во́инства Небе́сная сла́вят, и трепе́щут херуви́ми и серафи́ми, вся́ко дыха́ние и тва́рь, по́йте, благослови́те, и превозноси́те во вся́ ве́ки.
Недоуме́ю помышля́я дея́ния моя́, и трепе́щу Судии́ Стра́шнаго Суди́ща: ки́й отве́т окая́нный принесу́ тогда́: Влады́чице ми́ра, бу́ди ми́ засту́пница.
Не отве́ржи у́бо мене́ Сама́, Влады́чице, от лица́ Твоего́, егда́ к Твоему́ воззрю́ о́бразу: но ми́лостива бу́ди ми́, и настоя́щаго премени́ мя осужде́ния.
Сла́ва: Неве́сто Бо́жия, Мари́е безневе́стная, от вся́каго лука́ваго вре́да изба́ви мя́, вопию́ Ти́, твоего́ раба́: и в бу́дущей при́ предста́ни ми́, Еди́на христиа́н Предста́тельнице.
И ны́не: Да челове́ки Сы́н Тво́й, Влады́чице, обожи́т, яви́ся из Тебе́ соверше́н Челове́к: Сего́ у́бо моли́, соверше́нно очи́щшася показа́ти прича́стника мя́ Боже́ственному Его́ Ца́рствию.
ПЕ́СНЬ 9
Ирмо́с: Е́же ра́дуйся от а́нгела прии́мшая, и ро́ждшая Созда́теля Твоего́, Де́во, спаси́ Тя велича́ющыя.
Ты́ Еди́на Предста́тельнице челове́ков еси́, Пречи́стая, Ты́ еси́ стена́ христиа́н, Чи́стая, Тя́ ны́не предлага́ю ко Христу́ хода́таицу о мне́ смире́нном, да Твои́ми моли́твами поми́лует мя́ окая́ннаго.
Но́щи дела́ соде́лах, и но́щь муче́ния хо́щет мя́ ны́не покры́ти пра́ведно су́етнаго, и вся́ко томле́ние прия́ти а́дово: но ро́ждшая Судию́, и Бо́га, Чи́стая Де́во, изба́ви мя́ вся́каго муче́ния.
Сла́ва: Вре́мя живота́ моего́ во злы́х изжи́х, и к две́рем а́да прибли́жихся, и ве́сь не гото́в иду́ та́мо: помози́ ми, Блага́я Богоро́дице, на Тя́ бо наде́жду возложи́х.
И ны́не: Благолюби́вая Влады́чице, а́нгелов украше́ние, му́чеников сла́во, с си́ми помоли́ся обрести́ на́м ми́лость, и разреше́ние долго́в, и возмощи́ все́м до́бре жи́зни на́шея тече́ние сконча́ти, Боже́ственная де́ющым.
Та́же, Досто́йно е́сть: и покло́н, и Трисвято́е. По О́тче на́ш: тропари́, и про́чее обы́чно, и отпу́ст.
Суббота 
В суббо́ту у́тра 
по 1-м стихосло́вии седа́льны му́ченичны, гла́с 6:
Све́т пра́ведным всегда́ Ты́, Го́споди: святи́и бо о Тебе́ просвети́вшеся, сия́ют при́сно я́ко свети́ла, свети́льник нечести́вых угаси́вше: и́хже моли́твами, Спа́се на́ш, Ты́ просвети́ свети́льник мо́й, и спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Страда́льческий по́двиг претерпе́вше святи́и, и по́чести побе́дныя от Тебе́ прия́ша, упраздни́ша помышле́ния беззако́нных, и прия́ша венцы́ нетле́нныя. Те́ми, Бо́же, умоле́н быва́я, да́руй на́м ве́лию ми́лость.
Сла́ва, и ны́не, Богоро́дичен: И́же Благослове́нную нареки́й Твою́ Ма́терь, прише́л еси́ на стра́сть во́льным хоте́нием, возсия́в на Кресте́, взыска́ти хотя́ Ада́ма, глаго́ля А́нгелом: сра́дуйтеся Мне́, я́ко обре́теся поги́бшая дра́хма. Вся́ му́дре устро́ивый, Бо́же на́ш, сла́ва Тебе́.
По 2-м стихосло́вии седа́льны му́ченичны, гла́с 6:
Страда́льческое стоя́ние в по́двизе, и мучи́тельския ра́ны на му́ченицех: и стоя́ху ли́цы безпло́тных, по́чести держа́ще побе́дныя: удиви́ша му́дрии мучи́телей, и царе́й прему́дрии: низложи́ша отсту́пника испове́данием Христо́вым. Укрепи́вый и́х, Го́споди, сла́ва Тебе́.
Сти́х: Ди́вен Бо́г во святы́х Свои́х, Бо́г Изра́илев.
Го́споди, святы́х Твои́х па́мять дне́сь показа́ся, я́ко ра́й, и́же во Eде́ме, в не́й бо ра́дуется вся́ тва́рь: и подае́ши на́м те́х мольба́ми ми́р и ве́лию ми́лость.
Сти́х: Мно́ги ско́рби пра́ведным, и от все́х и́х изба́вит я́ Госпо́дь.
Ме́ртвен: Вои́стинну суета́ вся́ческая, житие́ же се́нь и со́н: и́бо всу́е мяте́тся вся́к земноро́дный, я́коже рече́ Писа́ние: егда́ ми́р приобря́щем, тогда́ во гро́б всели́мся, иде́же вку́пе ца́рие и убо́зии. Те́мже, Христе́ Бо́же, преста́вленныя упоко́й: я́ко Человеколю́бец.
Сла́ва, и ны́не, Богоро́дичен: От се́рдца воздыха́ния и от утро́бы приношу́ Ти. Твое́, Всенепоро́чная, молю́ благопремени́тельное заступле́ние: поми́луй всестра́стную мою́ ду́шу, умоли́ многоми́лостиваго Бо́га изба́вити мя́ суда́, и е́зера о́гненнаго, Еди́на Благослове́нная.
Кано́н святы́м му́чеником, и святи́телем, и преподо́бным, и усо́пшым: творе́ние Ио́сифово, гла́с 6:
ПЕ́СНЬ 1
Ирмо́с: Чу́вственный фарао́н потопле́н бы́сть со всево́инством, Изра́иль же проше́д посреде́ мо́ря, вопия́ше: Го́сподеви Бо́гу на́шему пои́м, я́ко просла́вися.
Све́тлым умо́м те́мныя освети́вше, злочести́выя же мучи́тели му́ченицы посрами́вше, победоно́сцы бы́ша я́ве, и к невече́рнему све́ту преидо́ша.
Святи́телие Христо́вы, и преподо́бных ли́к, и проро́к, и пра́ведных все́х еди́нственное торжество́, доброде́тельными красота́ми блиста́ющеся, внидо́ша к небе́сным селе́нием.
Же́н вся́ко мно́жество присво́ившеся Христо́ви, Е́ву лю́тым прельще́нием умори́вшаго попра́ша труды́ му́жескими, ублажа́ются Боже́ственными пе́сньми.
Сла́ва, поко́ин: И́же от земли́ в нача́ле созда́в челове́ка, Христе́, ду́шы Твои́х ра́б упоко́й, мо́лимся, во оби́телех пра́ведных и в ме́стех ослабле́ния, я́ко Пребла́г.
И ны́не, Богоро́дичен: Свяще́ннейши, Чи́стая, херуви́м, и серафи́м, яви́лася еси́ ро́ждши творца́ тва́ри. Его́же непреста́нно моли́, уще́дрити рабы́ Твоя́ Тебе́ сла́вящыя.
Други́й кано́н усо́пшым, пое́м его́ на ряду́, иде́же не́сть мине́и: творе́ние Феофа́ново.
Ирмо́с: Я́ко по су́ху:
Сти́х: Ди́вен Бо́г во святы́х свои́х, Бо́г Изра́илев.
В Небе́сных Черто́зех, всегда́ до́блии му́ченицы мо́лят Тя́, Христе́: и́хже от земли́ преста́вил еси́ ве́рныя, ве́чных бла́г получи́ти сподо́би.
Сти́х: Поко́й, Го́споди, ду́шы ра́б Твои́х.
Украси́вый вся́ческая, живо́тное смеше́нное мя́ челове́ка, посреде́ смире́ния же вку́пе и вели́чества созда́л еси́: те́мже ра́б Твои́х ду́шы, Спа́се, упоко́й.
Сла́ва: Рая́ жи́теля, и де́лателя в нача́ле мя́ учини́л еси́: преступи́вша же Твою́ за́поведь изри́нул еси́. Те́мже рабо́в Твои́х ду́шы, Спа́се, упоко́й.
И ны́не, Богоро́дичен: И́же от ребра́ созда́вый Е́ву пе́рвее на́шу прама́терь, из пречи́стаго Твоего́ чре́ва в пло́ть одева́ется: е́юже сме́рти кре́пость, Чи́стая, разруши́л е́сть.
ПЕ́СНЬ 3
Ирмо́с: На тве́рдем ве́ры Твоея́ ка́мени помышле́ние утверди́в души́ моея́, утверди́, Го́споди: Тя́ бо и́мам бла́же, прибе́жище и утвержде́ние.
Теле́сным примеси́вшеся боле́знем страда́льцы, на неболе́зненное взира́ху воздая́ние ра́дующеся: и ны́не утоля́ет на́шя боле́зни мно́гия благода́тию.
Ра́зумом тве́рдым отгоня́юще зве́ри лука́выя, Боже́ственнии святи́телие, изба́виша неврежде́нны от зло́б те́х, Христо́ва Боже́ственная воспита́ния.
Во́лею и́гу Госпо́дню подвозше́дый ли́к преподо́бных, умертви́в мудрова́ние плотско́е, и живо́т ве́чный восприя́т.
Сла́ва: Изба́ви, Христе́, огня́ ве́чнаго, благоче́стно от жития́ преста́вльшыяся, и оставле́ние да́ждь долго́в и́х бла́же, и ве́чное наслажде́ние.
И ны́не: Я́же Христа́ возлюби́вшыя жены́, Тебе́ Того́ неизрече́нно ро́ждшую, Всесвята́я Влады́чице, ра́достною мы́слию обстоя́ще ликовству́ют.
И́н Ирмо́с: Не́сть свя́т я́коже Ты́:
Зако́нно пострада́вше Твои́ му́ченицы, Жизнода́вче, и венцы́ побе́ды украси́вшеся от Тебе́, приле́жно преста́вльшымся ве́рным ве́чное хода́тайствуют поче́стие.
Наказа́в пре́жде мно́гими чудесы́ и зна́меньми мене́ заблу́ждшаго, напосле́док Самого́ Себе́ истощи́л еси́, я́ко сострада́телен: и поиска́в обре́л, и спа́сл еси́.
Сла́ва: От теку́щаго непостоя́тельныя тли́, к Тебе́ прише́дшыя, в селе́ниих ве́чных всели́тися ра́достно сподо́би, Бла́же, оправда́в ве́рою же и благода́тию.
И ны́не: Не́сть непоро́чны, я́коже Ты́, Пречи́стая Богома́ти: еди́на бо от ве́ка и́стиннаго Бо́га зачала́ еси́ во чре́ве сме́рти разруши́вшаго си́лу.
ПЕ́СНЬ 4
Ирмо́с: Услы́шах слу́х Тво́й, и убоя́хся, разуме́х дела́ Твоя́, и ужасо́хся: сла́ва си́ле Твое́й, Го́споди.
Стоя́ще зря́ху го́рдаго страстоте́рпцы, пред нога́ми и́х попира́ема: и вся́ческих Зижди́теля благода́рственно сла́вляху.
Глаго́л светлостьми́ святи́телие вооружи́вшеся, к све́ту разуме́ния, челове́ки от тьмы́ ересе́й спасо́ша.
Я́ко у́глие яви́шася, к Бо́гу те́плым разуме́нием, и стра́сти попали́вше веще́ственныя преподо́бнии, вельми́ прославля́ются.
Сла́ва: Живы́ми Ты́, Го́споди, и ме́ртвыми облада́я, и́хже преста́вил еси́. Упоко́й со все́ми благоугоди́вшими Тебе́, Влады́ко.
И ны́не: Госпо́дь, Пречи́стая, из Тебе́ неизрече́нно в пло́ть облеки́йся, же́н сосло́вие му́жественне подвиза́вшихся прия́т.
И́н Ирмо́с: Христо́с моя́ си́ла:
Прему́дрости бо́льшее явля́я позна́ние, и о даре́х многосоверше́нную, Влады́ко, благосты́ню, му́ченическия ли́ки А́нгелом сочета́л еси́.
Пречи́стую сла́ву Твою́ получи́ти сподо́би к Тебе́ преста́вленным, иде́же, Христе́, веселя́щихся е́сть жили́ще, и гла́с чи́стаго ра́дования.
Сла́ва: Пою́щыя приими́ Боже́ственною держа́вою Твое́ю, и́хже от земли́ прия́т, ча́да све́ту те́х соде́лав, грехо́вную мглу́ очища́я, Многоми́лостиве.
И ны́не: Прия́телище пречи́стое, Це́рковь непоро́чную, ковче́г всесвя́т, де́вственное ме́сто свяще́ния, Тебе́ добро́ту Иа́ковлю Влады́ка избра́л е́сть.
ПЕ́СНЬ 5
Ирмо́с: Све́т возсия́вый ми́ру, Христе́, просвети́ се́рдце мое́ от но́щи Тебе́ зову́ща, и спаси́ мя.
Истка́ную от вы́шния благода́ти, обле́кшеся во оде́жду, страда́льцы, врага́ обнажи́сте.
Со святы́ми проро́ки почти́м первосвяще́нники богому́дрыя, и преподо́бныя Бо́гу благоугоди́вшыя.
Во псалме́х и пе́снех восхва́лим же́н сосло́вие: я́ко Бо́гу до́бре угоди́вшыя.
Сла́ва: В селе́ниих пра́ведных Твои́х, Го́споди, Твоя́ рабы́ учини́, презира́я те́х, я́же в житии́ согреше́ния.
И ны́не: Избавля́ющи на́с вся́каго вра́жия вре́да, яви́лася еси́ влады́чице, моля́щи Христа́ еди́наго благоутро́бнаго.
И́н Ирмо́с: Бо́жиим све́том Твои́м:
Я́ко всепло́дие свяще́нное, и я́ко нача́ток челове́ческаго естества́ му́ченицы, просла́вленному прине́сшеся Бо́гу, на́м спасе́ние при́сно хода́тайствуют.
Небе́снаго пребыва́ния, и раздая́ния дарова́ний сподо́би, Го́споди, пре́жде усо́пшыя ве́рныя рабы́ Твоя́, подая́ прегреше́ний избавле́ние.
Сла́ва: И́же еди́н естество́м животво́рец, И́же бла́гости вои́стинну неизсле́димая пучи́на, сконча́вшыяся Ца́рствия Твоего́ сподо́би, Ще́дре, Еди́не Безсме́ртне.
И ны́не: Кре́пость и пе́ние, И́же из Тебе́, Влады́чице, ми́ру рожде́йся, и спасе́ние бы́сть поги́бшым, и́же от а́довых вра́т избавля́я ве́рою Тебе́ блажа́щыя.
ПЕ́СНЬ 6
Ирмо́с: Ки́том пожре́н грехо́вным, вопию́ Тебе́, Христе́: я́ко проро́ка из истле́ния мя́ свободи́.
Крове́й Боже́ственных тече́нием мы́сленныя враги́ погрузи́сте: ве́рных же сердца́ страстоте́рпцы напои́сте.
Распе́нше себе́ ми́ру и страсте́м, преподо́бнии, и прему́дрии святи́телие, Боже́ственныя Сла́вы сподо́бистеся.
Проро́ков ли́к, и честны́х же́н собо́р, до́бре подвиза́вшихся по до́лгу ублажа́ем.
Сла́ва: Поко́й, Бо́же, преждеусо́пших ду́шы со избра́нными твои́ми, презира́я те́х прегреше́ния.
И ны́не: Пло́тию роди́вшая Христа́, пло́ти моея́ стра́сти умертви́, и оживи́, Де́во, ду́шу мою́ хода́тайством Твои́м.
И́н Ирмо́с: Жите́йское мо́ре:
На Кресте́ пригвожда́емь, му́ченическия ли́ки к Себе́ собра́л еси́, подо́бящыяся Стра́сти Твое́й, Бла́же. Те́мже Тя́ мо́лим: к Тебе́ преста́вленныя упоко́й.
Неизрече́нною сла́вою Твое́ю, егда́ прии́деши стра́шно суди́ти ми́ру всему́ на о́блацех, благоволи́, Изба́вителю, све́тло сре́сти Тебе́, я́же от земли́ прия́л еси́ ве́рныя рабы́ Твоя́.
Сла́ва: Исто́чник жи́зни сы́й, Влады́ко, в му́жестве Боже́ственнем, окова́нныя изводя́ рабы́ Твоя́ я́же к Тебе́ ве́рно отше́дшыя, в пи́щи ра́йстей всели́.
И ны́не: В зе́млю возврати́хомся, преступи́вше Бо́жию за́поведь: Тебе́ же ра́ди, Де́во, на небеса́ от земли́ вознесо́хомся, тлю́ сме́ртную оттря́сше.
ПЕ́СНЬ 7
Ирмо́с: Преподо́бных Твои́х отроко́в пе́снь услы́шавый и пе́щь горя́щую ороси́вый, благослове́н еси́ Го́споди Бо́же оте́ц на́ших.
Христо́вы страстоте́рпцы, угаси́вшыя пла́мень лю́таго безбо́жия ту́чами крове́й, пе́сньми почти́м.
Благосла́внии иера́рси, зи́му ересе́й разруши́вше, и к весне́ Боже́ственней ра́дующеся приидо́ша.
Терпе́нием бога́тую ду́ха благода́ть насле́довасте по́стницы, и мно́жество бесо́в погуби́сте.
Сла́ва: Рая́ пи́щи Твоея́ насле́довати сподо́би, Ще́дре, ве́рою преста́вленныя от жития́, Многоми́лостиве.
И ны́не: И́же тебе́ Де́ву показа́вый, Чи́стая, и по рождестве́, святы́х же́н ли́ки Тебе́ насле́довавшыя спа́сл е́сть.
И́н Ирмо́с: Росода́тельну у́бо пе́щь:
Изба́вльшиися Твое́ю кро́вию му́ченицы, пе́рваго преступле́ния, окропи́вшеся же свое́ю кро́вию, прообразу́ют я́ве Твое́ заколе́ние, благослове́н еси́ Бо́же оте́ц на́ших.
Свире́пеющую сме́рть умертви́л еси́, Сло́ве Живонача́льнейший, в ве́ре же Твое́й усо́пшыя приими́ Тебе́ пою́щыя, Христе́, и глаго́лющыя: благослове́н Бо́г оте́ц на́ших.
Сла́ва: Воодуши́в мя́ челове́ка вдохнове́нием Боже́ственным, Богонача́льнейший Влады́ко, преста́вленныя Ца́рствия Твоего́ сподо́би, пе́ти Тебе́, Спасе́: благослове́н Бо́г оте́ц на́ших.
И ны́не: Превы́шши все́х тва́рей, Пренепоро́чная была́ еси́, заче́нши Бо́га сокруши́вшаго сме́ртная врата́, и вереи́ сте́ршаго. Те́мже Тя́, Чи́стая, песносло́вим ве́рнии, я́ко Богома́терь.
ПЕ́СНЬ 8
Ирмо́с: Преподо́бнии Твои́ о́троцы в пещи́ херуви́мы подража́ху, трисвяту́ю пе́снь воспева́юще, благослови́те, по́йте, и превозноси́те во вся́ ве́ки.
До́блественне муче́ний треволне́нием ураня́еми, Боже́ственнии му́ченицы, благода́тию проше́дше в тишину́ глубо́кую, вы́шняго Ца́рствия достиго́ша.
Преподо́бнии, всему́дрии святи́телие, просия́вше я́ко со́лнце, просвеща́ют вселе́нную уче́ний луча́ми, и исцеле́ний светлостьми́.
Сла́внии проро́цы, и первосвяще́нницы, преподо́бнии вси́, и пра́веднии, му́ченик мно́жества, и же́н, ста́до ва́ше все́ сохрани́те от бесо́в непоколеби́мо.
Сла́ва: Воспое́м я́же от ве́ка пра́ведныя, и богоглаго́ливыя проро́ки, и возопие́м со умиле́нием: те́х сло́ве, моли́твами в ве́ре усо́пшыя упоко́й.
И ны́не: Всю́ Тя бли́жнюю добро́ту Бо́га, Де́во, ли́к же́нский возлюби́, и во сле́д Тебе́ приведо́шася Влады́це все́х, согла́сно блажа́ще Тя́, Пречи́стая.
И́н Ирмо́с: Из пла́мене преподо́бным:
Кре́пко по́двиги показу́юще, побе́ды венцы́ прия́сте, му́ченицы страстоте́рпцы, Христо́ви зову́ще: Тя́ превозно́сим Го́спода во ве́ки.
Свяще́нно ве́рныя жите́йская оста́вльшыя, и к Тебе́, Влады́це, отлучи́вшыяся приими́ кро́тко, и упоко́й, я́ко милосе́рд, Тя́ превознося́щих Го́спода во ве́ки.
Сла́ва: Ны́не в земли́ кро́тких, все́м водворя́тися пре́жде усо́пшым, Спа́се, благоволи́, ве́рою Твое́ю оправда́в и благода́тию, Тя́ превознося́щих Го́спода во ве́ки.
И ны́не: Блажи́м Тя́ вси́, Преблаже́нная, я́ко Сло́во вои́стинну Су́щее Блаже́нное Ро́ждшую, пло́ть бы́вшее на́с ра́ди. Его́же превозно́сим во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода: И про́чыя стихи́ с припе́вы.
ПЕ́СНЬ 9
Ирмо́с: Е́же ра́дуйся, от А́нгела прии́мшая, и ро́ждшая созда́теля Твоего́, Де́во, спаси́ Тя велича́ющыя.
Овча́та чи́стая приведо́стеся ко Влады́це страстоте́рпцы му́ченицы, того́ моли́те спасти́ ду́шы на́шя.
Я́ко па́стырие на зла́це благоче́стия святи́телие, ве́рныя упасо́сте, и ны́не во огра́ду Боже́ственную всели́стеся.
Со святы́ми святи́тели, и проро́ки, и со жена́ми кре́пко пострада́вшими, и преподо́бных ли́ки да ублажи́м.
Сла́ва: Ему́же причаща́ются весе́лию присносу́щному святы́х собо́ри, сподо́би преста́вленных улучи́ти, Многоми́лостиве.
И ны́не: Све́т ро́ждшая Де́во, просвети́ ду́шу мою́, тьму́ отгоня́ющи греха́ и ле́ности моея́.
И́н Ирмо́с: Бо́га челове́ком:
Наде́жда му́чеников ли́ки укрепи́, и к Твое́й любви́ распале́нием впери́, бу́дущий си́м предвообрази́вше непоколеби́мый вои́стинну поко́й: его́же преста́вленныя, Бла́же, ве́рныя сподо́би.
Све́тлое Твое́, Христе́, и Боже́ственное улучи́ти сия́ние ве́рою преста́вленным благоволи́, и́же в ло́нех Авраа́мовех поко́й, я́ко еди́н ми́лостив те́м да́руя, и ве́чнаго сподобля́я блаже́нства.
Сла́ва: И́же сы́й естество́м бла́г и милосе́рд, и хоти́тель ми́лостей, и благоутро́бия пучи́на, и́хже от ме́ста сего́ озлобле́ния, и се́ни сме́ртныя преста́вил еси́, иде́же сия́ет Тво́й Све́т, Спа́се, те́х учини́.
И ны́не: Се́нь святу́ю, Чи́стая, ве́мы Тя́, и ковче́г, и скрижа́ли, зако́на и благода́ти: Тебе́ бо ра́ди оставле́ние дарова́ся, оправда́ным кро́вию Воплоще́ннаго из Твоего́ чре́ва, Всенепоро́чная.
Та́же, Досто́йно е́сть: Ектениа́, и свети́лен, и псалмы́ обы́чныя.
На хвали́тех стихи́ры му́ченичны, гла́с 6:
Го́споди, в па́мять святы́х Твои́х, вся́ тва́рь пра́зднует, небеса́ ра́дуются со А́нгелы, и земля́ весели́тся с челове́ки. Те́х моли́твами поми́луй на́с.
Го́споди, а́ще не бы́хом святы́я Твоя́ име́ли моли́твенники, и благосты́ню Твою́ ми́лующую на́с: ка́ко сме́ли бы́хом, Спа́се, пе́ти Тя́, Его́же славосло́вят непреста́нно А́нгели? Сердцеве́дче, пощади́ ду́шы на́шя.
Па́мять му́ченик, ра́дость боя́щымся Го́спода: пострада́вше бо Христа́ ра́ди, венцы́ от него́ прия́ша: и ны́не со дерзнове́нием мо́лятся о душа́х на́ших.
Избра́нныя удиви́ святы́я Бо́г на́ш, ра́дуйтеся и весели́теся вси́ раби́ его́, ва́м бо угото́вал е́сть венцы́ и Ца́рствие Свое́: но мо́лим вы́, и на́с не забу́дите.
Ме́ртвен: Боле́знь Ада́му бы́сть, дре́ва вкуше́ние дре́вле во Еде́ме, егда́ зми́й я́д отры́гну: того́ бо ра́ди вни́де сме́рть всеро́дная снеда́ющи челове́ка. Но прише́д Влады́ка, низложи́ зми́я, и воскресе́ние на́м дарова́. К нему́же у́бо возопии́м: пощади́, Спа́се, и и́хже прия́л еси́, со святы́ми упоко́й, я́ко Человеколю́бец.
Сла́ва, и ны́не, Богоро́дичен: Бо́га из Тебе́ воплоти́вшагося разуме́хом, Богоро́дице Де́во: того́ моли́ о спасе́нии ду́ш на́ших.
На стихо́вне стихи́ры поко́йны, гла́с 6:
Подо́бен: Всю́ отложи́вше:
Име́яй непостижи́мое е́же о на́с благоутро́бие, и исто́чник неистощи́мый Боже́ственныя бла́гости, Многоми́лостиве, и́же к Тебе́, Влады́ко, преше́дшыя, на земли́ живы́х всели́, в селе́ния возлю́бленная и жела́емая, одержа́ние да́руя, всегда́ пребыва́ющее. Ты́ бо за все́х пролия́л еси́ кро́вь Твою́, Спа́се, и живоно́сною цено́ю ми́р искупи́л еси́.
Сти́х: Блаже́ни, я́же избра́л и прия́л еси́ Го́споди.
Умерщвле́ние претерпе́л еси́ животворя́щее во́лею и живо́т источи́л еси́, и пи́щу присносу́щную ве́рным да́л еси́, в не́йже учини́ усо́пшыя о упова́нии воскре́сния, те́х согреше́ния вся́ проща́я благода́тию я́ко Еди́н Безгре́шен, и Еди́н Бла́г и Человеколю́бец: да все́ми пое́тся Твое́ И́мя, Христе́, спаси́тельное сла́вим Человеколю́бие Твое́.
Сти́х: Ду́шы и́х во благи́х водворя́тся.
Живы́ми госпо́дьствующа, Богонача́льною вла́стию, и ме́ртвыми влады́чествующа, Тебе́, Христе́, зна́юще мо́лимся, ве́рныя рабы́ Твоя́, к Тебе́ Еди́ному Благода́телю отше́дшыя, те́х упоко́й со избра́нными Твои́ми, Человеколю́бче, на ме́сте утеше́ния, во святы́х све́тлостех: Воли́тель бо ми́лости еси́, и спаса́еши я́ко Бо́г, и́хже по о́бразу Твоему́ созда́л еси́, Еди́не Многоми́лостиве.
Сла́ва, и ны́не, Богоро́дичен: Яви́лася еси́ пребыва́лище боголе́пно, Пречи́стая: Бо́га бо вмести́ла еси́, и Христа́ родила́ еси́, Неискусобра́чная Ма́ти Де́во, во двою́ Существу́, во Еди́ной же Ипоста́си. Того́ умоли́, Чи́стая, Единоро́днаго Пе́рвенца, Тя́ Де́ву Непоро́чную, и по рождестве́ сохра́ншаго, ду́шы упоко́ити ве́рою усо́пших во све́те, и в нетле́ннем блаже́нстве.
Та́же, Бла́го е́сть: и Трисвято́е. По О́тче на́ш: тропа́рь, и ектениа́, и отпу́ст, и ча́с пе́рвый, псалмы́ обы́чныя, и коне́чный отпу́ст.
В суббо́ту блаже́нны, гла́с 6 
Помяни́ мя, Бо́же Спа́се мо́й, егда́ прии́деши во Ца́рствии Твое́м: и спаси́ мя, я́ко еди́н Человеколю́бец.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Огня́ и меча́, и звере́й ди́виих устремле́ния свире́паго, страстоте́рпцы сла́внии не убоя́вшеся, присносу́щнаго живота́ сподо́бистеся.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
И́же проро́ки и учи́тели, и преподо́бныя и пра́ведныя просла́вивый, Человеколю́бче: те́х моли́твами спаси́ ду́шы на́шя.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Со все́ми святы́ми и пра́ведными учини́ сло́ве, и́хже в ве́ре преста́вил еси́ от вре́менных, я́ко да сла́вим Тя́.
Сла́ва: Отца́ и Сы́на славосло́вим, и Свята́го Ду́ха, глаго́люще: Тро́ице Свята́я, спаси́ ду́шы на́шя.
И ны́не: Блаже́нна в роде́х все́х яви́лася еси́: Бо́га бо вои́стинну Блаже́ннаго несказа́нно родила́ еси́, Пречи́стая.
Коне́ц шесто́му гла́су.
ГЛАС 7 
Суббота 
В суббо́ту ве́чера, на ма́лей вече́рни 
на Го́споди, воззва́х, поста́вим стихо́в 4: и пое́м 3 воскре́сны, повторя́юще 1-й. Стихи́ры воскре́сны, гла́с 7:
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Прииди́те, возра́дуемся Го́сподеви, сокруши́вшему сме́рти держа́ву, и просвети́вшему челове́ческий ро́д, со безпло́тными зову́ще: Соде́телю и Cпа́се на́ш, сла́ва Тебе́.
Кре́ст претерпе́л еси́, Спа́се, и погребе́ние на́с ра́ди, сме́ртию же, я́ко Бо́г сме́рть умертви́л еси́. Те́мже покланя́емся тридне́вному воскресе́нию Твоему́: Го́споди, сла́ва Тебе́.
Апо́столи ви́девше воскресе́ние Соде́теля, чудя́хуся, пою́ще хвалу́ А́нгельскую: сия́ сла́ва е́сть церко́вная, сие́ бога́тство Ца́рствия, пострада́вый на́с ра́ди, Го́споди, сла́ва Тебе́.
Сла́ва, и ны́не, Богоро́дичен, догма́тик, гла́с 7:
Стра́шно и неизрече́нно вои́стинну, е́же о Тебе́ соде́янное та́инство, Нескве́рная: Сло́во бо все́х вино́вное, па́че вины́ и сло́ва, Святы́м Ду́хом вопло́щшееся родила́ еси́, из себе́ пло́ть прии́мша, Своего́ естества́ непрело́жно пребы́вша. Соше́дшымся бо обои́м самобы́тне, по ипоста́си еди́нственной, сугу́б естество́м происхо́дит: ве́сь Бо́г, и ве́сь Челове́к, во обои́х соверше́нствиих, действи́тельными сво́йствы изъявля́я: пострада́в бо на Кресте́ пло́тию, безстра́стный то́йже пребы́сть Боже́ственне: я́ко челове́к умры́й, па́ки оживе́ я́ко Бо́г тридне́вен, держа́ву сме́ртную низложи́в, из истле́ния изба́вль челове́чество. Того́ я́ко изба́вителя и Спа́са Ро́да на́шего, Богома́ти, моли́, низпосла́ти на́м щедро́т его́ Ве́лию Ми́лость.
Та́же, Све́те ти́хий: Посе́м проки́мен: Госпо́дь воцари́ся, три́жды. Сти́х: Облече́ся Госпо́дь в си́лу, и препоя́сася.
Та́же, Сподо́би, Го́споди, в ве́чер се́й: Иере́й же ектении́ не глаго́лет, но пое́м на стихо́вне стихи́ру воскре́сну, гла́с 7:
Воскре́сен еси́ из гро́ба Спа́се ми́ра, и совоздви́гл еси́ челове́ки с пло́тию Твое́ю: Го́споди, сла́ва Тебе́.
И́ны стихи́ры Пресвяте́й Богоро́дице, гла́с 7:
Подо́бен: Неради́вше о вре́менных:
Сти́х: Помяну́ и́мя Твое́ во вся́ком ро́де и ро́де.
Восто́к Со́лнца мы́сленнаго Де́во была́ еси́, на за́падех е́же по на́м бы́вшаго естества́: но я́ко иму́щи дерзнове́ние, Того́ моли́, Богоро́дице Всепе́тая, от безме́рных прегреше́ний свободи́ти ду́шы на́шя.
Сти́х: Слы́ши, Дщи́, и ви́ждь, и приклони́ у́хо Твое́.
Же́зл из ко́рене Иессе́ева, Де́во, я́ве прозябла́ еси́, насажде́ния пре́лести из ко́рене Потре́бльшаго: но я́ко иму́щи дерзнове́ние, непреста́нно моли́, искорени́ти, Всепе́тая, се́рдца моего́ стра́сти, и Того́ всади́ти стра́х, и спасти́ мя.
Сти́х: Лицу́ Твоему́ помо́лятся бога́тии лю́дстии.
Врата́ Бо́жия, Пресвята́я, от вра́т а́довых изба́ви мя́, и пу́ть покая́ния покажи́ ми, и́мже обря́щу врата́ к жи́зни вводя́щая: заблу́ждших Наста́внице, ро́д ве́рных челове́к соблюда́й, и спаса́й ду́шы на́шя.
Сла́ва, и ны́не, Богоро́дичен: Из Тебе́, Всесвята́я Богоро́дице Де́во, неизрече́нно роди́ся Христо́с Бо́г на́ш, вои́стинну сы́й Бо́г Преве́чный, и Челове́к но́в. О́во у́бо Сы́й, присносу́щен: о́во же на́с ра́ди бы́в: спаса́ет бо Собо́ю, коего́ждо естества́ сво́йство, о́вем у́бо сия́я чудесы́, о́вем же уверя́я страстьми́, те́мже Еди́н и То́йже, и умира́ет я́ко Челове́к, и я́ко Бо́г востае́т. Его́же моли́, Чи́стая, Неискусобра́чная, спасти́ся душа́м на́шым.
Та́же, Ны́не отпуща́еши: Трисвято́е, и по О́тче на́ш: Тропа́рь воскре́сен. Сла́ва, и ны́не, Богоро́дичен его́, и отпу́ст.
В суббо́ту на вели́цей вече́рни 
на Го́споди, воззва́х, поста́вим стихо́в 10: и пое́м стихи́ры воскре́сны, гла́с 7. Творе́ние Иоа́нна Дамаски́на.
Сти́х: Изведи́ из темни́цы ду́шу мою́, испове́датися и́мени Твоему́.
Прииди́те, возра́дуемся Го́сподеви, сокруши́вшему сме́рти держа́ву, и просвети́вшему челове́ческий ро́д, со безпло́тными зову́ще: Соде́телю и Cпа́се на́ш, сла́ва Тебе́.
Сти́х: Мене́ жду́т пра́ведницы, до́ндеже возда́си мне́.
Кре́ст претерпе́л еси́, Спа́се, и погребе́ние на́с ра́ди, сме́ртию же я́ко Бо́г сме́рть умертви́л еси́. Те́мже покланя́емся тридне́вному Воскресе́нию Твоему́: Го́споди, сла́ва Тебе́.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Апо́столи ви́девше Воскресе́ние Соде́теля, чудя́хуся, пою́ще хвалу́ а́нгельскую: сия́ сла́ва е́сть церко́вная, сие́ бога́тство Ца́рствия: пострада́вый на́с ра́ди, Го́споди, сла́ва Тебе́.
И́ны стихи́ры Анато́лиевы, гла́с то́йже.
Сти́х: Да бу́дут у́ши Твои́ вне́млюще гла́су моле́ния моего́.
А́ще и я́т бы́л еси́, Христе́, от беззако́нных муже́й: но Ты́ ми еси́ Бо́г, и не постыжду́ся: бие́н бы́л еси́ по плеще́ма, не отмета́юся: на Кресте́ пригвожде́н бы́л еси́, и не таю́: воста́нием Твои́м хвалю́ся: сме́рть бо Твоя́ живо́т мо́й, Всеси́льне и Человеколю́бче Го́споди, сла́ва Тебе́.
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Дави́дское проро́чество исполня́я Христо́с, вели́чествие в Сио́не Свое́ ученико́м откры́л е́сть, хвали́ма показу́я Себе́, и сла́вима при́сно, со Отце́м же и Ду́хом Святы́м: пе́рвее у́бо безпло́тна, я́ко Сло́ва, последи́ же на́с ра́ди воплоще́на, и умерщвле́на я́ко Челове́ка, и воскре́сша со вла́стию, я́ко Человеколю́бца.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Соше́л еси́ во а́д Христе́, я́коже восхоте́л еси́: испрове́ргл еси́ сме́рть, я́ко Бо́г и Влады́ка: и воскре́сл еси́ тридне́вен, совоскреси́в Ада́ма от а́довых у́з и тле́ния, зову́ща и глаго́люща: сла́ва Воскресе́нию Твоему́, еди́не Человеколю́бче.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Во гро́бе положе́н бы́л еси́ я́ко спя́, Го́споди: и воскре́сл еси́ тридне́вен, я́ко си́лен в кре́пости, совоскреси́в Ада́ма от тли́ сме́ртныя, я́ко Всеси́лен.
И́ны стихи́ры Богоро́дице, Па́вла Аморре́йскаго, гла́с 2.
Подо́бен: Егда́ от дре́ва:
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Ты́ еси́ А́нгелов Ра́дость, Ты́ еси́ челове́ков Сла́ва, Ты́ ве́рных Наде́жда, Влады́чице Всепе́тая, Предста́тельница на́ша: и к Тебе́ прибега́ем во вся́кой ну́жди, я́ко да мольба́ми Твои́ми, от стре́л вра́жиих па́губы душетле́нныя, и вся́ких скорбе́й изба́вимся вси́ воспева́ющии Тя́, Богоневе́стная.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Ты́ ми, Богоро́дице, Упова́ние, Ты́ ми Предста́тельница и стена́ и прибе́жище, Влады́чице Препе́тая, Я́же Бо́га пло́тию неискусому́жно ро́ждши ми́ру Спаси́теля: Ты́ мольба́ми Твои́ми от одержа́щих на́с изба́ви искуше́ний, и бе́д и обстоя́ний, Еди́на христиа́н Прибе́жище.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Укроти́ пло́ти моея́ стремле́ния, угаси́ пла́мень страсте́й мои́х, отими́ от мене́, Богоро́дице, зно́й лука́вый жела́ния моего́, и непрекло́нный мо́й обы́чай возврати́, Де́во, от вся́каго бесо́вскаго стремле́ния: я́ко да в тишине́ се́рдца, и в безстра́стии души́ моея́, песносло́влю Тя́, Всепе́тую.
Сла́ва, и ны́не, Богоро́дичен: Ма́ти у́бо позна́лася еси́, па́че естества́, Богоро́дице, пребыла́ же еси́ Де́ва, па́че сло́ва и ра́зума: и чудесе́ рождества́ Твоего́ сказа́ти язы́к не мо́жет. Пресла́вну бо су́щу зача́тию, Чи́стая, непости́жен е́сть о́браз рожде́ния: иде́же бо хо́щет Бо́г, побежда́ется естества́ чи́н. Те́мже Тя́ вси́, Ма́терь Бо́жию ве́дуще, мо́лим Ти ся приле́жно, моли́ спасти́ся душа́м на́шым.
Та́же, Све́те ти́хий: Проки́мен дне́: Госпо́дь воцари́ся: И про́чее по обы́чаю.
На стихо́вне стихи́ры воскре́сны, гла́с 7:
Воскре́сл еси́ из гро́ба, Спа́се ми́ра, и совоздви́гл еси́ челове́ки с пло́тию Твое́ю: Го́споди, сла́ва Тебе́.
И́ны стихи́ры по алфави́ту.
Сти́х: Госпо́дь воцари́ся, в ле́поту облече́ся.
Воскре́сшему из ме́ртвых, и просвети́вшему вся́, прииди́те поклони́мся: от а́дова бо мучи́тельства на́с свободи́л е́сть, свои́м тридне́вным Воскресе́нием живо́т на́м дарова́вый, и ве́лию ми́лость.
Сти́х: И́бо утверди́ вселе́нную, я́же не подви́жится.
Во а́д соше́д, Христе́, сме́рть плени́л еси́, и тридне́вен воскре́с, на́с совоскреси́л еси́, сла́вящих Твое́ всеси́льное воста́ние, Го́споди Человеколю́бче.
Сти́х: До́му Твоему́ подоба́ет святы́ня, Го́споди, в долготу́ дни́й.
Стра́шен яви́лся еси́, Го́споди, во гро́бе лежя́ я́ко спя́: воскре́с же тридне́вен я́ко си́лен, Ада́ма совоскреси́л еси́ зову́ща: сла́ва Воскресе́нию Твоему́, Еди́не Человеколю́бче.
Сла́ва, и ны́не, Богоро́дичен: Под кро́в Тво́й, Влады́чице, вси́ земноро́днии прибега́юще, вопие́м Ти́: Богоро́дице, упова́ние на́ше, изба́ви ны́ от безме́рных прегреше́ний, и спаси́ ду́шы на́шя.
Та́же, Ны́не отпуща́еши: Трисвято́е, и по О́тче на́ш:
Глаго́лем тропа́рь воскре́сен, гла́с 7:
Разруши́л еси́ Кресто́м Твои́м сме́рть, отве́рзл еси́ разбо́йнику ра́й: мироно́сицам пла́чь преложи́л еси́, и апо́столом пропове́дати повеле́л еси́: я́ко воскре́сл еси́, Христе́ Бо́же, да́руяй ми́рови ве́лию ми́лость.
Сла́ва, и ны́не, Богоро́дичен: Я́ко на́шего воскресе́ния сокро́вище, на Тя́ наде́ющыяся, Всепе́тая, от ро́ва и глубины́ прегреше́ний возведи́: Ты́ бо пови́нныя греху́ спасла́ еси́, ро́ждши Спасе́ние на́ше: я́же пре́жде рождества́ Де́ва, и в рождестве́ Де́ва, и по рождестве́ па́ки пребыва́еши Де́ва.
Та́же и отпу́ст.
В суббо́ту на повече́рии 
кано́н Пресвяте́й Богоро́дице. Гла́с 7:
ПЕ́СНЬ 1
Ирмо́с: Сокруши́вшему бра́ни мы́шцею Свое́ю, и вса́дники триста́ты погрузи́вшему, пои́м Ему́, я́ко Изба́вителю на́шему Бо́гу: Я́ко просла́вися.
Припе́в: Пресвята́я Богоро́дице, спаси́ на́с.
Я́ко украше́ние пе́нием, и пе́снь Богоподо́бну благодаре́ния Ти́ да́ры прино́сим: е́же ра́дуйся ны́не, Чи́стая, я́ко от печа́ли ра́дость на́м подала́ еси́.
Ми́лости Твоея́ благода́ть, и покро́ва кре́пость, не премолчи́м, Де́во Пречи́стая: я́ко от бе́д лю́тых на́с спасла́ еси́.
Сла́ва: От разли́чных изба́вльшеся искуше́ний и скорбе́й, Ма́терними Твои́ми моли́твами, Пречи́стая, согла́сно и те́пле благодаре́ния Тебе́ вси́ гла́сы пои́м.
И ны́не: Ря́снами испещре́на я́ко златы́ми доброде́тельми, и Ду́ха благода́тьми, Пречи́стая, я́ко Неве́ста О́тча украси́вшися, вои́стинну яви́лася еси́ Ма́ти Бо́гу.
ПЕ́СНЬ 3
Ирмо́с: В нача́ле небеса́ всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом, всю́ си́лу и́х, на недви́жимем мя́ ка́мени испове́дания Твоего́ утверди́.
Ра́дости Боже́ственныя вели́чие, я́ко от нача́ла на́м весе́лию, благодаре́ния гла́сы прино́сим приле́жно, почита́юще Ю я́ко предста́тельницу на́шу.
И́же Тобо́ю изба́вльшеся от бе́д, и Тебе́ ра́ди ра́дость получи́вше, Ма́ти Безневе́стная, я́ко пода́тельницу благу́ю, и засту́пницу благохва́льну вси́ прославля́ем.
Сла́ва: Измене́ние прегреше́ний и напа́стей, Боже́ственною Твое́ю моли́твою прие́млюще, Ма́ти Христа́ Бо́га, я́ко вину́ благи́х воспева́ем Тя́ ве́рно благода́рными гла́сы.
И ны́не: Я́же ра́дости исто́чник безсме́ртныя, то́чит струи́ при́сно, и спаса́ет все́х Сама́: я́ко присножи́зненное на́м благодая́ние, Ма́ти Христа́ Бо́га.
ПЕ́СНЬ 4
Ирмо́с: Покры́ла е́сть небеса́, Христе́ Бо́же, смотре́нием Твои́м, доброде́тель неизрече́нныя му́дрости Твоея́, Человеколю́бче.
Досто́йну Ти́ пе́снь ра́дования, Чи́стая Де́во, веселя́щеся прино́сим, изба́вльшеся от бе́д Твои́ми моли́твами.
Благода́рственно Тебе́, Де́во Чи́стая, душе́вныма рука́ма вно́сим пе́ние, Боже́ственными пе́сньми игра́юще, от печа́ли изба́вльшеся мно́гия.
Сла́ва: Воздвиго́ша на ны́ беды́ мно́ги страстни́и греси́: но Боже́ственным Твои́м покро́вом, Чи́стая, на́с изба́ви.
И ны́не: Блаже́ни вои́стинну чту́щии Тя́, Богоро́дице Пречи́стая, я́ко Тобо́ю греха́ и печа́ли изба́вихомся.
ПЕ́СНЬ 5
Ирмо́с: Но́щь несветла́ неве́рным, Христе́, ве́рным же просвеще́ние в сла́дости слове́с Твои́х: сего́ ра́ди к Тебе́ у́тренюю, и воспева́ю Твое́ Божество́.
Греха́ потреби́теля Христа́ Де́во родила́ еси́, И́мже от напа́стей и боле́зней спасе́ся ми́р: те́мже ра́дуйся, и мы́ вопие́м Ти́, изба́вльшиися печа́лей.
Объе́мшеся разли́чными напа́стьми, Чи́стая Влады́чице, и печа́лию и ско́рбию, и лю́тым обстоя́нием, отча́явшеся мы́ весе́лия, наде́жду Тя́ обрето́хом.
Сла́ва: Я́ко спасе́ния храни́лище на́м рабо́м Твои́м, Чи́стая, отгоня́еши напа́сти, и соблюда́еши невреди́мы. Те́мже прича́стницы мно́гих Твои́х бла́г, благодари́м Тя́ пе́сньми.
И ны́не: Благодари́м Тя́ изба́вльшеся Тобо́ю грехо́в мно́гих, и не́мощей и боле́зней и неду́г лю́тых, Пречи́стая Влады́чице: наде́жда бо еси́ тверда́ Твои́м ве́рным рабо́м.
ПЕ́СНЬ 6
Ирмо́с: Во глубину́ грехо́вную впа́дся, Бла́же, я́ко Ио́на от ки́та вопию́ Ти: возведи́ от тли́ живо́т мо́й, и спаси́ мя, Человеколю́бче.
А́нгельстии язы́цы досто́йно Твоя́ хвалы́ воспе́ти не мо́гут, Чи́стая: мы́ же ны́не ра́бски взе́мшеся, ра́дование Гаврии́лово прино́сим Ти́.
Во глубину́ печа́ли и обстоя́ния грехи́ на́шими впа́дше, изба́вихомся Тобо́ю от ну́жды и напа́стей, Де́во Богоро́дице Чи́стая.
Сла́ва: Под до́лгом соде́лася ве́сь ми́р, Чи́стая, благодари́ти, и хвали́ти, и сла́вити благода́ть Твою́ благоче́стно: Тобо́ю бо бе́д и печа́лей изба́влени бы́хом.
И ны́не: В нощи́ и во дни́, я́ве и вта́й, под Тво́й прибега́ем покро́в, Пречи́стая Де́во, и́же Тя́ ве́рно славосло́вящии.
Го́споди, поми́луй, три́жды. Сла́ва, и ны́не:
Седа́лен, гла́с 7.
Го́споди, мы́ есмы́ лю́дие Твои́, и о́вцы па́жити Твоея́, заблу́ждших я́ко па́стырь обрати́ на́с, тле́ю расточе́ных собери́ на́с: поми́луй ста́до Твое́, умилосе́рдися на лю́ди Твоя́, моли́твами Богоро́дицы, Еди́не безгре́шный.
ПЕ́СНЬ 7
Ирмо́с: В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́, Го́споди, Бо́же оте́ц на́ших.
Ра́дование благода́рственное Тебе́ прино́сим, Ма́ти Бо́жия: я́ко вои́стинну Тобо́ю изба́влени вся́каго зла́го начина́ния, и согла́сно Тебе́ пое́м: Благослове́нна еси́.
Водвори́хомся в ве́чер в пла́чи печа́лей, и ча́янии злы́х: но Твои́м Боголе́пным Кро́вом, Де́во, обоже́ни бы́вше, обрето́хом ра́дость зау́тра: Ты́ бо спасла́ еси́ на́с.
Сла́ва: Я́ко Боже́ственное прибе́жище, мы́ покро́в Тво́й вси́ стяжа́вше к Бо́гу, в напа́стех и гоне́ниих и гресе́х, к Тебе́ прибега́ем, и Тобо́ю измене́ние прие́млем, Пречи́стая.
И ны́не: Благода́ть моли́твы Твоея́, Чи́стая, пропове́дуем усты́ и ду́хом, Сла́вная: я́ко Тебе́ ра́ди, напа́сти и бу́ри, и тя́жких печа́лей, и греха́ страсте́й вси́ избавля́емся.
ПЕ́СНЬ 8
Ирмо́с: Стра́шнаго Херуви́мом, и чу́днаго Серафи́мом, и ми́ру Творца́, свяще́нницы и раби́, и ду́си пра́ведных, по́йте, благослови́те и превозноси́те Его́ во ве́ки.
Я́ко изба́вльшеся бу́ри грехо́вныя и страсте́й, и напа́стей Твои́ми моли́твами, Богоро́дице Блага́я, благода́рственным гла́сом, ра́дуйся, вопие́м Ти́: я́ко Тобо́ю от печа́ли в ра́дость преше́дше.
В боле́знех и напа́стех одержи́мыя не пре́зри, Блага́я, но мольбу́ худу́ю услы́шавши, свободи́ на́с от скорбе́й вели́ких: да ве́рно Твою́ моли́тву, Чи́стая, воспева́ем.
Сла́ва: Прегреше́ний разруше́нию вина́, ны́не возста́ви на́с от печа́лей, напа́стей и страсте́й челове́к, и искуше́ния неподо́бна: Твои́ми же, Богоро́дице, Боже́ственными мольба́ми, изба́ви на́с от ни́х пресла́вно.
И ны́не: Щедро́ты Твоя́ на все́х всегда́ низпосыла́ются, Христе́, благода́тию вои́стинну и мольба́ми ро́ждшия Тя́: от Тебе́ бо прие́млем христиа́не ми́лость Твою́, Спа́се Ми́лостиве.
ПЕ́СНЬ 9
Ирмо́с: Па́че естества́ Ма́терь, и по естеству́ Де́ву, Еди́ну в жена́х благослове́нную, пе́сньми ве́рнии Богоро́дицу велича́ем.
Ра́дование по достоя́нию, со гла́сом восклица́ния Тебе́, Де́во, ны́не прино́сим со а́нгелом Гаврии́лом, изба́вльшеся от разли́чных искуше́ний, Богоро́дице, моли́твами Твои́ми.
Ра́дость и весе́лие, и ра́дование Боже́ственное, Де́во неискусому́жная, на́м умно́жися Бо́жие: се́ бо пла́чущиися лю́те, ра́дуемся моли́твами Твои́ми.
Сла́ва: Же́ртву хвале́ния пожру́, и язы́ком и гла́сом, пе́снь благода́рственную воздаю́ Ти приле́жно, Де́во: я́ко да Тебе́ моля́ся, в де́нь печа́ли Тобо́ю изба́влюся.
И ны́не: Сра́дуемся, Пречи́стая, Боже́ственному Твоему́ Рождеству́ благоче́стно: ра́дость бо на́м источи́ла еси́ от напа́стей и печа́лей. Те́мже Ти́ благода́рно и мы́ пе́снь соверша́ем, ве́рно воспева́юще Тя́.
Та́же, Досто́йно е́сть: Трисвято́е. По О́тче на́ш: тропари́, и про́чее по обы́чаю, и отпу́ст.
Неделя 
В неде́лю у́тра на полу́нощнице 
кано́н Пресвяте́й и Живонача́льней Тро́ице, [его́же краестро́чие: Хвалю́ Тро́ице Тя́, Единонача́льное Естество́.] Творе́ние Митрофа́ново. Гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Припе́в: Пресвята́я Тро́ице, Бо́же на́ш, сла́ва Тебе́.
Отве́рзи ми́ уста́ у́мная се́рдца, и устне́ веще́ственныя ко хвале́ Твое́й, Трисве́тлое Еди́но Божество́ все́х, пе́ти Тебе́ пе́снь, Светоде́телю, благода́рственную.
Да преизли́шнее Твоея́ бла́гости пока́жеши, создала́ еси́ челове́ка Тро́ице безмерноси́льная: то́кмо о́браз бре́нный Твоего́ нача́льнаго соде́телю, Госпо́дьства.
Ум безнача́льный, Сло́во соприсносу́щное роди́вый, и Ду́ха собезнача́льнаго просия́вый, сподо́би еди́ному Бо́гу по существу́ сообра́зну на́с покланя́тися Триипоста́сному.
Богоро́дичен: Яви́лся еси́ при купине́ Моисе́ю Бо́жий Сло́ве, я́ко о́гнь чисти́тельный, не опаля́я же отню́д, е́же от Де́вы прообразу́я твое́ воплоще́ние, и́мже челове́ки вообрази́л еси́.
ПЕ́СНЬ 3
Ирмо́с: В нача́ле небеса́, всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом всю́ си́лу и́х: на недви́жимем мя́ ка́мени испове́дания Твоего́ утверди́.
И́же Еди́нственнаго и Трисия́ннаго, и вседе́тельнаго Тя́ Влады́ку воспева́юще, грехо́в и искуше́ний про́сим избавле́ния, безмерноси́льный Бо́же: да не у́бо пре́зриши, ве́рою Твою́ бла́гость сла́вящих.
О́трасль яви́ся от Отца́, я́ко от ко́рене безнача́льна Бо́г Сло́во, и равномо́щен со сра́сленым и Боже́ственным ду́хом: и сего́ ра́ди ве́рнии, тро́ичное ли́цы еди́но Госпо́дьство сла́вим.
Равносла́вно и сра́слено, триипоста́сное естество́ неразде́льне и разде́льне, и единонача́льную Тро́ицу вси́ Тя славосло́вим ве́рнии: и покланя́ющеся про́сим согреше́ний проще́ния.
Богоро́дичен: Неизме́нно челове́ком уподо́блься по всему́ Бо́жий Сло́ве, от Чи́стыя Отрокови́цы проше́л еси́ я́ве: и все́м показа́л еси́ Богонача́лие Трисия́нное, и еди́нственное Существо́м неизме́нных Ипоста́сей.
Го́споди, поми́луй, три́жды.
Седа́лен, гла́с 7. Подо́бен: И́же мене́ ра́ди:
Согреши́вшыя поми́луй, Тро́ице Свята́я, рабы́ Твоя́: и приими́ ка́ющыяся Тебе́ благоутро́бне, и проще́ния сподо́би.
Сла́ва, и ны́не, Богоро́дичен: Озло́бленныя ду́шы на́шя грехми́, ублажи́, Всечи́стая Богоро́дице, и изба́ви от прегреше́ний Тебе́ пою́щыя Богоневе́сто.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Содержи́тельная Трисве́тлая Еди́нице, Богонача́льная и спаси́тельная все́х, Твоя́ певцы́ ны́не огради́, и спаси́ от ско́рби, и страсте́й, и вся́каго озлобле́ния.
Назна́менательных рече́ний, Твоего́ непостижи́маго Трисве́тлаго Божества́, недоумева́юще воспева́ем Тя́, Человеколю́бче Го́споди, и прославля́ем Твою́ си́лу.
На земли́ я́ко на небесе́х со безпло́тными ли́ки, Еди́нице и Тро́ице, неразде́льно Тя́ разделя́ем, и любо́вию сла́вим, я́ко су́щими все́ми влады́чествующую.
Богоро́дичен: Оте́ческия сла́вы не отсту́пль, к на́шей ху́дости снизше́л еси́ во́лею, вопло́щься Пресу́щественный: и возне́сл еси́ к Боже́ственней сла́ве, я́ко благоутро́бен.
ПЕ́СНЬ 5
Ирмо́с: Но́щь несветла́ неве́рным, Христе́, ве́рным же просвеще́ние в сла́дости слове́с Твои́х: сего́ ра́ди к Тебе́ у́тренюю, и воспева́ю Твое́ Божество́.
Светонача́льное Естество́ Тро́ице начерта́ньми, и Еди́нице в Сове́те и Сла́ве и Че́сти, утверди́ на́с в Твое́й любви́.
Ум, и Сло́во, и Ду́х, еди́но Богонача́льное и трисо́лнечное естество́ сла́вяще, про́сим изба́витися искуше́ний, и вся́ких скорбе́й.
Богоро́дичен: Вообра́жься Бо́жий Сло́ве, в естество́ челове́ческое, от Святы́я Де́вы, Тро́ицу во Еди́нице научи́л еси́ пе́ти, сообра́зну и сопресто́льну.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Единосла́вную держа́ву, и единонача́льное богонача́лие, треми́ ипоста́сьми су́щее, непреме́нне с дру́г дру́гом сла́вим, разли́чие иму́ще то́кмо, бытие́м ко́йждо сво́йства.
У́мнии Тя́ чи́нове а́нгельских красо́т хва́лят, трисо́лнечное Богонача́лие: с ни́миже и мы́ бре́нными усты́, я́ко твори́тельну все́х, еди́ну песносло́вим, и ве́рно сла́вим.
Богоро́дичен: Недоуме́нным сло́вом, Сло́во ро́ждшееся от Со́лнца Отца́, и́но со́лнце, пре́жде ве́к, от Де́вы напосле́док возсия́: и еди́нственнаго треми́ ли́цы, недомы́слимаго Бо́га пропове́да.
Седа́лен, гла́с 7:
Подо́бен: Огня́ светле́йши:
Тро́ице Единосу́щная, Еди́нице все́х Триипоста́сная, поми́луй, я́же создала́ еси́, Безсме́ртная: попаля́ющи зло́бы прегреша́ющих, и просвеща́ющи сердца́ пою́щих благоутро́бие Твое́, Бо́же на́ш, сла́ва Тебе́.
Сла́ва, и ны́не, Богоро́дичен: Огня́ светле́йши, све́та де́йственнейши ми́лость благода́ти Твоея́, Влады́чице, попаля́ющи грехи́ челове́ков, и ороша́ющи мы́сли хва́лящих вели́чия Твоя́, Богоро́дице Пренепоро́чная.
ПЕ́СНЬ 7
Ирмо́с: В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́, Го́споди, Бо́же оте́ц на́ших.
Светолу́чными блиста́нии при́сно сия́я, трисве́те Бо́же, Еди́нице непристу́пная и пресу́щная спаси́, и́же в Тя́, Влады́ко, ве́рующыя благоче́стно, и покланя́ющыяся Тебе́.
Рече́нием Боже́ственных проро́к повину́ющеся, еди́наго тя́ то́чию Бо́га все́х сла́вим в трие́х начерта́ниих, си́це вопию́ще: благослове́н еси́, Го́споди, Бо́же оте́ц на́ших.
Пе́рстными устна́ми мы́ с невеще́ственными чи́нми, пе́сньми Тро́ице Свята́я, Тя́ пое́м во еди́нстве существа́, вопию́ще: благослове́н еси́, Го́споди, Бо́же Оте́ц на́ших.
Богоро́дичен: Да и́же созда́вый Ада́ма, возсози́ждет па́ки, Всечи́стая, из Тебе́ я́ве вочелове́чися, челове́ки обожи́в си́це вопию́щыя: благослове́н, Пречи́стая, пло́д Твоего́ чре́ва.
ПЕ́СНЬ 8
Ирмо́с: Неопа́льная огню́ в Сина́и прича́щшаяся купина́, Бо́га яви́ медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́: вся́ дела́ Госпо́дня Го́спода по́йте, и превозноси́те во вся́ ве́ки.
Со́лнца луча́ми трисия́ннаго озари́тися светоде́тельными сподо́би, сердца́м певце́в Твои́х: и ны́не зре́ти добро́ту Твою́ Тро́ице, Еди́нице, я́ко мо́щно да́руй всегда́, все́м ве́рою подо́бною, Твое́ вели́чие песносло́вящым во вся́ ве́ки.
Держи́ши вся́ческая, тро́ичное и еди́нственное Господонача́лие безнача́льное, и управля́еши не́бо и зе́млю. Те́мже мя́ любо́вию Твое́ю привлачи́ма при́сно, сохрани́ пе́ти Тебе́: вся́ дела́ Госпо́дня Го́спода по́йте, и превозноси́те во вся́ ве́ки.
Хра́м мя́ Твоея́ трисве́тныя сотвори́ зари́, Благоде́телю Человеколю́бче: и прича́стия и приобще́ния непристу́пна враго́м неви́димым, и плотски́м страсте́м, Влады́ко, покажи́, единонача́льный Бо́же мо́й и Го́споди сла́вы, песносло́вити Тя́ во вся́ ве́ки.
Богоро́дичен: Све́т Богонача́льный от чре́ва Твоего́ возсия́вый, Богома́ти Пречи́стая, ве́сь ми́р трисо́лнечным све́том озари́, и зе́млю я́коже друго́е не́бо показа́, пою́щу: вся́ дела́ Госпо́дня Го́спода по́йте, и превозноси́те во вся́ ве́ки.
ПЕ́СНЬ 9
Ирмо́с: Ма́ти Бо́жия и Де́ва, ро́ждшая и де́вствующая па́ки, не естества́ де́ло, но Бо́жия снизхожде́ния: те́м я́ко Еди́ну Бо́жиих чуде́с сподо́бльшуюся, Тя́ при́сно велича́ем.
Высокосло́вити и пе́ти Тя́ досто́йно, Его́же в вы́шних непреста́нно Серафи́ми воспева́ют, не возмога́ем бре́ннии: оба́че я́ко Влады́ку все́х дерза́юще, и человеколю́бнейшаго Бо́га велича́ем.
Теле́сныя боле́зни изба́ви, и душе́внаго пристра́стия певцы́ Твоя́, еди́нственная Тро́ице неразде́льная, и сохрани́тися неврежде́нным от все́х жите́йских искуше́ний сподо́би.
Равноси́льная, Богонача́льная, Трисве́тная, Всеси́льная Держа́во, неизме́нная Добро́то су́щественныя Бла́гости, да́ждь прегреше́ний разреше́ние Твои́м рабо́м, и искуше́ний, и страсте́й изба́ви.
Богоро́дичен: Ум и ду́шу, и плотско́е смеше́ние прие́м, Богоро́дице, от Твои́х ложе́сн пречи́стых, Бо́г Сло́во пои́стинне челове́к яви́ся: и Боже́ственнаго существа́ о́бщника челове́ка я́ве показа́л е́сть.
Посе́м, припе́вы Григо́риа Синаи́та: Досто́йно е́сть: И про́чее полу́нощницы, пи́сано в конце́ кни́ги сея́.
На у́трени по шестопса́лмии: 
Бо́г Госпо́дь, и яви́ся на́м: на гла́с 7. И глаго́лем тропа́рь воскре́сен: Разруши́л еси́ Кресто́м Твои́м сме́рть: Два́жды. Сла́ва, и ны́не, Богоро́дичен: Я́ко на́шего воскресе́ния сокро́вище:
Та́же, обы́чное стихосло́вие псалти́ра.
По 1-м стихосло́вии седа́льны воскре́сны, гла́с 7:
Жи́знь во гро́бе возлежа́ше, и печа́ть на ка́мени надлежа́ше, я́ко Царя́ спя́ща во́ини стрежа́ху Христа́: и а́нгели сла́вляху я́ко Бо́га безсме́ртна, жены́ же взыва́ху: воскре́се Госпо́дь, подая́ ми́рови ве́лию ми́лость.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Тридне́вным погребе́нием Твои́м плени́вый сме́рть, и истле́вша челове́ка живоно́сным воста́нием Твои́м воскреси́вый, Христе́ Бо́же, я́ко Человеколю́бец, сла́ва Тебе́.
Сла́ва, и ны́не, Богоро́дичен: Распе́ншагося на́с ра́ди, и воскре́сшаго Христа́ Бо́га на́шего, и низложи́вшаго сме́рти держа́ву, непреста́нно моли́, Богоро́дице Де́во: да спасе́т ду́шы на́шя.
По 2-м стихосло́вии, седа́льны воскре́сны, гла́с 7:
Запеча́тану гро́бу, живо́т от гро́ба возсия́л еси́, Христе́ Бо́же: и две́рем заключе́нным, ученико́м предста́л еси́ все́х Воскресе́ние, Ду́х Пра́вый те́ми обновля́я на́м, по вели́цей Твое́й ми́лости.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
На гро́б теча́ху жены́, со слеза́ми Ми́ра Нося́щя: и во́ином стрегу́щым Тя́ все́х Царя́, глаго́лаху к себе́: кто́ отвали́т на́м ка́мень? Воскре́се вели́ка Сове́та А́нгел, попра́вый сме́рть: всеси́льне Го́споди, сла́ва Тебе́.
Сла́ва, и ны́не, Богоро́дичен: Ра́дуйся, благода́тная Богоро́дице Де́во, приста́нище и предста́тельство ро́да челове́ческаго, из Тебе́ бо воплоти́ся Изба́витель ми́ра: еди́на бо еси́ Ма́ти и Де́ва, при́сно благослове́на и препросла́влена. Моли́ Христа́ Бо́га ми́р дарова́ти все́й вселе́нней.
Ипакои́, гла́с 7:
И́же на́ш зра́к восприе́мый, и претерпе́вый Кре́ст пло́тски, спаси́ мя воскресе́нием Твои́м, Христе́ Бо́же, я́ко Человеколю́бец.
Степе́нна, гла́с 7. Антифо́н 1, и́хже стихи́ повторя́юще пое́м:
Пле́н Сио́нь от ле́сти обрати́в, и мене́, Спа́се, оживи́, изъима́я рабо́тныя стра́сти.
В ю́г се́яй ско́рби по́стныя со сле́зами, се́й ра́достныя по́жнет рукоя́ти присноживопита́ния.
Сла́ва: Святы́м Ду́хом исто́чник Боже́ственных сокро́вищ, от Него́же прему́дрость, ра́зум, стра́х: Тому́ хвала́ и сла́ва, че́сть и держа́ва.
И ны́не, то́йже.
Антифо́н 2:
А́ще не Госпо́дь сози́ждет до́м душе́вный, всу́е тружда́емся: ра́зве бо того́ ни дея́ние, ни сло́во соверша́ется.
Плода́ чре́вна, святи́и духодви́жно прозяба́ют оте́ческая преда́ния, сыноположе́ния.
Сла́ва: Святы́м Ду́хом, вся́ческая е́же бы́ти и́мут: пре́жде бо все́х Бо́г, все́х Госпо́дьство, Све́т непристу́пен, Живо́т все́х.
И ны́не, то́йже.
Антифо́н 3:
Боя́щиися Го́спода, пути́ живота́ обре́тше, ны́не и при́сно ублажа́ются сла́вою нетле́нною.
О́крест трапе́зы Твоея́, я́ко сте́блие ви́дя исча́дия Твоя́, ра́дуйся и весели́ся, приводя́ сия́ Христо́ви Пастыренача́льнику (пастыренача́льниче).
Сла́ва: Святы́м Ду́хом глубина́ дарова́ний, бога́тство сла́вы, суде́б глубина́ ве́лия: единосла́вен Отцу́, и Сы́ну, служи́мь бо.
И ны́не, то́йже.
Проки́мен, гла́с 7: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́. Сти́х: Испове́мся Тебе́, Го́споди, все́м се́рдцем мои́м. Та́же, Вся́кое дыха́ние: Сти́х: Хвали́те Бо́га во святы́х его́. Ева́нгелие воскре́сно: Воскресе́ние Христо́во: псало́м 50: и про́чая поря́ду.
Кано́н воскре́сен, гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Припе́в: Сла́ва, Го́споди, свято́му воскресе́нию Твоему́.
Осуди́ся сме́ртное мучи́тельство Дре́вом, непра́ведною сме́ртию осужде́ну Ти́, Го́споди: отню́дуже кня́зь тьмы́ Тебе́ не одоле́в, пра́ведно изгна́н бы́сть.
А́д Тебе́ прибли́жися, и зубы́ не возмо́г сте́рти те́ло Твое́, челюстьми́ сокруши́ся. Отню́дуже Спа́се, боле́зни разру́ш сме́ртныя, воскре́сл еси́ тридне́вен.
Богоро́дичен: Разреши́шася боле́зни прама́тере Евы: боле́зни бо избежа́вше, неискусому́жно родила́ еси́. Отню́дуже я́ве Богоро́дицу, Пречи́стая, ве́дуще Тя́, вси́ сла́вим.
И́н кано́н кре́стовоскре́сен, гла́с 7:
ПЕ́СНЬ 1
Ирмо́с: По́нтом покры́ фарао́на с колесни́цами:
Два́ исто́чника на́м на Кресте́ источи́ Спа́с Живоно́сная от Своего́ прободе́ннаго ребра́. Пои́м Ему́: я́ко просла́вися.
Во гро́б всели́вся, и воскре́с тридне́вен, нетле́ние подаде́, ча́яние Христо́с сме́ртным. Пои́м Ему́: я́ко просла́вися.
Богоро́дичен: Еди́на Де́ва и по рождестве́ показа́лася еси́: Зижди́теля бо ми́рови воплоще́нна родила́ еси́: те́мже ра́дуйся, Тебе́ вси́ зове́м.
И́н кано́н Пресвяте́й Богоро́дице, [его́же краегране́сие по алфави́ту.] Гла́с 7.
Ирмо́с: Ма́нием Твои́м на земны́й:
Бе́здну ро́ждшая благоутро́бия, Де́во, ду́шу мою́ озари́ светоно́сным Твои́м сия́нием, я́ко да досто́йно воспою́ Твои́х чуде́с бе́здну.
Стрело́ю грехо́вною уя́звлены на́с Сло́во ви́дев, я́ко Благоде́тель уще́дри: отню́дуже несказа́нно соедини́ся, Всечи́стая, пло́тию, и́же из Тебе́ (пло́ти я́же из тебе́) Пребоже́ственный.
Бы́сть сме́ртию я́то естество́, тле́нное же и ме́ртвенное челове́ческое, Влады́чице: Ты́ же жи́знь заче́нши, сие́ от истле́ния к животу́ возвела́ еси́.
Катава́сиа: Отве́рзу уста́ моя́:
ПЕ́СНЬ 3
Ирмо́с: В нача́ле небеса́ всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом всю́ си́лу и́х, на недви́жимем мя́ ка́мени испове́дания Твоего́ утверди́.
Ты́ возше́д на Дре́во, о на́с боле́знуеши во́лею, благоутро́бне Спа́се, и терпи́ши я́зву, примире́ния хода́тайственну, и спасе́ния ве́рным: е́юже Твоему́, Ми́лостиве, вси́ примири́хомся Роди́телю.
Ты́ мя очи́стив от я́звы, душе́ю уя́звленнаго зми́евым угрызе́нием, Христе́, и показа́л еси́ све́т, во тьме́ дре́вле мне́ слежа́щу и во тле́нии: кресто́м бо во а́д соше́д, мене́ совоскреси́л еси́.
Богоро́дичен: Неискусому́жныя Твоея́ Ма́тере мольба́ми ми́р ми́рови пода́ждь, Спа́се, и несказа́нныя Твоея́ сла́вы славосло́вящыя Тя́ сподо́би.
И́н Ирмо́с: Небеса́ утверди́вый сло́вом:
И́же на Кресте́ стра́сти претерпе́вый, и разбо́йнику ра́й отве́рзый, я́ко благоде́тель и Бо́г, утверди́ мо́й у́м в во́лю Твою́, еди́не Человеколю́бче.
Воскресы́й тридне́вен из гро́ба, и живо́т ми́рови возсия́вый, я́ко Жизнода́вец и Бо́г, утверди́ мо́й у́м в во́лю Твою́, еди́не Человеколю́бче.
Богоро́дичен: Я́ко Бо́га безсе́менно заче́нши, и от кля́твы Е́ву изба́вльши, Де́во Ма́ти Мариа́м, моли́ от Тебе́ вопло́щшагося Бо́га, спасти́ ста́до Твое́.
И́н Ирмо́с: В нача́ле небеса́:
Зми́й поползы́й из Еде́ма, мене́ обоже́ния жела́нием прельсти́в, ве́рже в зе́млю: но И́же ми́лостив, и естество́м благоутро́бен, уще́дрив богосоде́ла, во чре́во твое́ все́лься, и подо́бен мне́ бы́в, Ма́ти Де́во.
Благослове́н пло́д Твоего́ чре́ва, Де́во Богоро́дице, все́х ра́досте, ра́дость бо всему́ ми́ру родила́ еси́, и весе́лие вои́стинну разгоня́ющее печа́ль грехо́вную, Богоневе́сто.
Жи́знь ве́чную, и све́т, Богороди́тельнице Де́во, и ми́р родила́ еси́ на́м, дре́вних челове́к бра́нь я́же ко Отцу́ и Бо́гу, укротева́ющий, ве́рою и испове́данием благода́ти.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Своя́ плещи́ да́в, и́же от Де́вы вопло́щься, на ра́ны, рабу́ прегреши́вшу, бие́н быва́ет Влады́ка непови́нен, разреша́я моя́ согреше́ния.
Предстоя́в суди́щу суди́й законопресту́пных, я́ко осуди́мый пови́нен быва́ет (истязу́ется), и зауша́ется бре́нною руко́ю, созда́вый челове́ка я́ко Бо́г, и судя́й пра́ведно земли́.
Богоро́дичен: Я́ко вои́стинну Ма́ти Бо́жия, Творца́ Твоего́ и Сы́на моли́, к спаси́тельному напра́вити мя́ приста́нищу, Всенепоро́чная, сла́внаго Его́ хоте́ния.
И́н Ирмо́с: Смотря́яй проро́к:
Не ве́дый греха́, и его́ ра́ди бы́в, Го́споди, е́же не бы́л еси́ вообража́ешися, прие́м чу́ждее, да спасе́ши ми́р, и убие́ши прельсти́в мучи́теля.
На кресте́ воздви́жен бы́л еси́, и пра́отца Ада́ма разреши́л еси́ гре́х [его́же ра́ди твою́ услы́шах си́лу:] я́ко вся́ спасти́ пома́занныя Твоя́ прише́л еси́.
Богоро́дичен: Ты́ рожде́йся от Де́вы, умира́еши, оживля́еши же Ада́ма мы́слию заблу́ждшаго: и́бо убоя́ся сме́рть кре́пости Твоея́, я́ко вся́ спасти́ растле́вшыяся прише́л еси́.
И́н Ирмо́с: О́тча не́дра не оста́вль:
Избра́нная вся́ и до́брая, я́вльшися Бо́гу пре́жде созда́ния све́тлостию, Всепе́тая, светоли́тием Твои́м (светоли́тия Твоего́) светоли́тия Твоего́ пою́щыя Тя́ просвети́.
Бо́га челове́ком родила́ еси́, Чи́стая, воплоще́нна от чи́стых крове́й Твои́х, избавля́юща согреше́ний мно́гих, любо́вию сла́вящыя и почита́ющыя Тя́, Ма́ти Де́во.
Священноде́йствует естество́ слове́сное, возсия́вшему из Тебе́, Всепе́тая, та́инству неизрече́нному рождества́ Твоего́ научи́вшееся ны́не, Преблаже́нная.
ПЕ́СНЬ 5
Ирмо́с: Но́щь не светла́ неве́рным, Христе́, ве́рным же просвеще́ние в сла́дости слове́с Твои́х: Сего́ ра́ди к Тебе́ у́тренюю, и воспева́ю Твое́ Божество́.
За Твоя́ рабы́ продае́шися, Христе́, и по лани́те ударе́ние терпи́ши, свобо́де хода́тайственно пою́щым: к Тебе́ у́тренюю, и воспева́ю Твое́ Божество́.
Боже́ственною Твое́ю си́лою, Христе́, не́мощию плотско́ю кре́пкаго низложи́л еси́, и победи́теля мя́ сме́рти, Спа́се, воскресе́нием показа́л еси́.
Богоро́дичен: Бо́га родила́ еси́, Ма́ти Чи́стая, воплоще́ннаго из Тебе́ Боголе́пно, Всепе́тая: поне́же не позна́ла еси́ му́жеска по́ла, но от Свята́го ражда́еши Ду́ха.
И́н Ирмо́с: Го́споди Бо́же мо́й, от но́щи:
Егда́ со беззако́нными вмени́вся, возне́слся еси́ на ло́бнем, свети́ла сокрыва́хуся, и земля́ колеба́шеся, и церко́вная све́тлость раздра́ся, евре́йское явля́ющи отпаде́ние.
Тебе́ разруши́вшаго мучи́телеву всю́ си́лу кре́постию непостижи́маго Твоего́ Божества́, и ме́ртвыя Твои́м воскресе́нием воздви́гшаго пе́сньми сла́вим.
Богоро́дичен: Ма́ти Царя́ и Бо́га, Всепе́тая Богоро́дице, ве́рою и любо́вию Тя́ пе́сньми восхваля́ющым при́сно, очище́ние прегреше́ний Твои́ми мольба́ми низпосли́.
И́н Ирмо́с: Но́щь не светла́ неве́рным:
Ле́ствицу узре́в Иа́ков, к высоте́ утвержде́ну, о́бразу научи́ся, неискусобра́чная Тебе́: Тобо́ю бо Бо́г челове́ком приобщи́ся, Всечи́стая Влады́чице.
Избавле́ние ве́чное Тобо́ю, Де́во, ны́не обре́тше усе́рдно зове́м Ти́: е́же ра́дуйся, Богоневе́стная: и Твои́м све́том возра́довавшеся, Всепе́тая, пе́сньми Тя́ пое́м.
Еди́ну Тя́ Жени́х посреде́ те́рния кри́н, Де́во, обре́т, чистоты́ блиста́нием светя́щуся, и све́том де́вства, Всенепоро́чная, Неве́сту восприя́т.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Воспомина́ху Тя́ заключе́нныя во а́де ду́шы, и оста́вльшыяся пра́ведных, и от Тебе́ спасе́ния моля́хуся: е́же кресто́м, Христе́, по́дал еси́ преиспо́дним, прише́д я́ко Благоутро́бен.
Ко одушевле́нному Твоему́ и нерукотворе́нному хра́му, разруше́ну бы́вшу страда́ньми, воззре́ти па́ки ли́к апо́стольский отча́яся: но па́че наде́жды покло́нься, воскре́сша повсю́ду пропове́да.
Богоро́дичен: Неизрече́ннаго рождества́ Твоего́ всенепоро́чнаго о́браз, Де́во Богоневе́стная, и́же на́с ра́ди, кто́ от челове́к сказа́ти возмо́жет? Я́ко Бо́г неопи́санне, Сло́во соедини́вся Тебе́, пло́ть из Тебе́ бы́сть.
И́н Ирмо́с: Ио́на из чре́ва:
На кресте́ возне́сся, Спа́се, во́лею, вра́жию плени́л еси́ держа́ву, на се́м пригвозди́в грехо́вное, Бла́же, рукописа́ние.
Из ме́ртвых воскре́с, Спа́се, вла́стию, совоздви́гл еси́ челове́ческий ро́д, живо́т и нетле́ние дарова́вый на́м, я́ко Человеколю́бец.
Богоро́дичен: Его́же родила́ еси́, Богоро́дице, несказа́нно Бо́га на́шего, моля́щи не преста́й, изба́витися от бе́д пою́щым Тя́, Чи́стая Присноде́во.
И́н Ирмо́с: Пла́вающаго в молве́:
Зако́ннии Тя́ о́бразы, и проро́ческая прорече́ния я́ве предвозвеща́ху, хотя́щую роди́ти благоде́теля, Чи́стая, всея́ тва́ри, многоча́стне и многообра́зне благоде́йствовавшаго ве́рно воспева́ющих Тя́.
Устра́ншагося дре́вле наве́том человекоуби́йцы, Ада́ма первозда́ннаго ра́йския Боже́ственныя сла́дости, Неискусобра́чная па́ки возвела́ еси́, ро́ждши и́же от преступле́ния на́с изба́вившаго.
И́же хоте́нием Боже́ственным, соде́тельною же си́лою все́ составле́й от не су́щих, из чре́ва Твоего́, Чи́стая, произы́де, и су́щыя во тьме́ сме́ртней, богонача́льнейшими мо́лниями осия́.
Конда́к, гла́с 7: Не ктому́ держа́ва сме́ртная возмо́жет держа́ти челове́ки: Христо́с бо сни́де сокруша́я и разоря́я си́лы ея́. Связу́емь быва́ет а́д, проро́цы согла́сно ра́дуются: предста́, глаго́люще, Спа́с су́щым в ве́ре, изыди́те ве́рнии в воскресе́ние.
И́кос: Вострепета́ша до́ле преиспо́дняя дне́сь, а́д и сме́рть Еди́наго от Тро́ицы: земля́ поколеба́ся, вра́тницы же а́довы ви́девше Тя́ ужасо́шася: вся́ же тва́рь со проро́ки ра́дующися пое́т Тебе́ побе́дную пе́снь, изба́вителю Бо́гу на́шему, разруши́вшему ны́не сме́ртную си́лу. Да воскли́кнем и возопии́м ко Ада́му, и к су́щым из Ада́ма: дре́во сего́ па́ки введе́. Изыди́те ве́рнии в воскресе́ние.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г, и препросла́влен.
Дре́вом умерщвля́ется Ада́м, во́лею преслуша́ние соде́лав: послуша́нием же Христо́вым па́ки обновля́емь е́сть. Мене́ бо ра́ди распина́ется Сы́н Бо́жий, препросла́вленный.
Тебе́ воскре́сшаго Христе́, из гро́ба, тва́рь вся́ воспе́: Ты́ бо жи́знь су́щым во а́де процве́л еси́, ме́ртвым воскресе́ние, и́же во тьме́, Све́т препросла́вленный.
Богоро́дичен: Ра́дуйся, Дщи́ Ада́ма тле́ннаго. Ра́дуйся, еди́на Богоневе́сто. Ра́дуйся, е́юже тля́ изгна́на бы́сть, я́же Бо́га ро́ждши: Его́же моли́, Чи́стая, спасти́ся все́м на́м.
И́н Ирмо́с: В пе́щь о́гненную вве́ржени:
И́же на дре́ве кре́стнем грехо́вное жа́ло притупи́в, и Ада́мова преступле́ния рукописа́ние разруши́в копие́м ребра́ Твоего́, благослове́н еси́, Го́споди Бо́же оте́ц на́ших.
И́же в ребро́ прободе́н бы́в, и кропле́ньми кро́ве Боже́ственныя зе́млю очи́стив, кровьми́ идолобе́сия оскверне́нную, благослове́н еси́, Го́споди Бо́же оте́ц на́ших.
Богоро́дичен: Е́же пре́жде со́лнца просвеще́ния, возсия́вши ми́рови Богороди́тельнице Христа́, от тьмы́ изба́вльшаго, и просвеща́юща вся́ богове́дением: благослове́н еси́ зову́щыя, Бо́же оте́ц на́ших.
И́н Ирмо́с: Пе́щь о́троцы:
Преиспещре́ну, позлаще́ну у́тварь Тя́ иму́щу возлюби́ Созда́тель Тво́й, Де́во, и Госпо́дь: превозноси́мый отце́в Бо́г и препросла́влен.
Очища́ется Отрокови́це, у́гль дре́вле Иса́иа прие́м: знамена́тельне Твое́ рождество́ ви́дев, превозноси́маго отце́в Бо́га, и препросла́влена.
О́бразы знамена́тельная дре́вле Боже́ственнаго Твоего́ рождества́, Боже́ственнии проро́цы зря́ще, ра́достно воспева́юще взыва́ху: превозноси́мый отце́в Бо́г, и препросла́влен.
ПЕ́СНЬ 8
Ирмо́с: Неопа́льная огню́ в Сина́и прича́щшаяся Купина́, Бо́га яви́ медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́: вся́ дела́ Госпо́дня Го́спода по́йте, и превозноси́те во вся́ ве́ки.
Пречи́стый А́гнец слове́сный за ми́р закла́н бы́в, преста́ви я́же по зако́ну приноси́мая, очи́стив сего́ кроме́ прегреше́ний я́ко Бо́г, при́сно зову́ща: вся́ дела́ Госпо́дня Го́спода по́йте, и превозноси́те во вся́ ве́ки.
Нетле́нна не су́щи пре́жде стра́сти, восприя́тая от Созда́теля пло́ть на́ша, по стра́сти и воскресе́нии неприкоснове́нна тле́нию устро́ися, и сме́ртныя обновля́ет, зову́щыя: вся́ дела́ Госпо́дня Го́спода по́йте, и превозноси́те во вся́ ве́ки.
Богоро́дичен: Твое́ чисто́тное и всенепоро́чное, Де́во, скве́рное и ме́рзское вселе́нныя очи́сти, и была́ еси́ на́шего примире́ния к Бо́гу вина́, Пречи́стая: те́мже Тя́, Де́во, вся́ дела́ благослови́м, и превозно́сим во вся́ ве́ки.
И́н Ирмо́с: Еди́наго безнача́льнаго Царя́:
Претерпе́вшаго стра́сти во́лею, и на кресте́ пригвожде́на хоте́нием, и разру́шшаго си́лы а́довы, по́йте свяще́нницы, лю́дие превозноси́те во вся́ ве́ки.
Упраздни́вшаго сме́рти держа́ву, и от гро́ба воскре́сшаго со сла́вою, и спа́сшаго челове́ческий ро́д, по́йте свяще́нницы, лю́дие превозноси́те во вся́ ве́ки.
Богоро́дичен: Еди́наго благоутро́бнаго, Преве́чнаго Сло́ва, напосле́док от Де́вы рожде́на, и разре́шшаго дре́внюю кля́тву, по́йте свяще́нницы, лю́дие превозноси́те во вся́ ве́ки.
И́н Ирмо́с: Неопа́льная огню́ в Сина́и:
Све́том рождества́ Твоего́, странноле́пно вселе́нную просвети́ла еси́, Богороди́тельнице, су́ща бо вои́стинну Бо́га на объя́тиях но́сиши Твои́х, просвеща́юща ве́рныя при́сно зову́щыя: вся́ дела́ Госпо́дня Го́спода по́йте, и превозноси́те во вся́ ве́ки.
Пое́м, Чи́стая, благоче́стно Твое́ чре́во, Бо́га вмести́вшее несказа́нно воплоща́ема, да́вшаго все́м ве́рным богоразу́мия просвеще́ние, при́сно зову́щым: вся́ дела́ Госпо́дня Го́спода по́йте, и превозноси́те во вся́ ве́ки.
Све́та Твоего́ блиста́ньми, Тебе́ пою́щыя светови́дны соде́лала еси́, Светороди́тельнице Богоро́дице Чи́стая: све́та бо яви́лася еси́ Селе́ние, уясня́ющи све́том зову́щыя: вся́ дела́ Госпо́дня Го́спода по́йте, и превозноси́те во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: с припе́вом: Честне́йшую Херуви́м:
ПЕ́СНЬ 9
Ирмо́с: Нетле́ния искуше́нием ро́ждшая, и всехитрецу́ Сло́ву пло́ть взаимода́вшая, Ма́ти неискусому́жная Де́во Богоро́дице: Прия́телище Нестерпи́маго, Село́ Невмести́маго Зижди́теля Твоего́, Тя́ велича́ем.
И́же Божеству́ стра́сть прилага́ющии, заусти́теся вси́ чуждему́дреннии: Го́спода бо сла́вы пло́тию распя́та, не распя́та же естество́м Боже́ственным, я́ко во двою́ естеству́ Еди́наго велича́ем.
И́же телесе́м воста́нию неве́рующии, ко Христо́ву ше́дше гро́бу, научи́теся: я́ко умерщвле́на бы́сть, и воскре́се па́ки пло́ть Жизнода́вца, во увере́ние после́дняго воскресе́ния, на не́же упова́ем.
Тро́ичен: Не Боже́ств Тро́ицу, но Ипоста́сей, ниже́ еди́ницу Ли́ц, но Божества́ чту́ще, ссеца́ем же Сию́ деля́щих: слива́ем же па́ки, слия́ние дерза́ющих на Сию́, Ю́же велича́ем.
И́н Ирмо́с: Ма́ти Бо́жия и Де́ва:
Све́т от Све́та, О́тчее сия́ние сла́вы безле́тно осия́вый, я́коже во тьме́ челове́ческому житию́ Христо́с возсия́, и гоня́щую прогна́ тьму́: Его́же непреста́нно ве́рнии велича́ем.
Стра́сти плотски́я, и кре́пость Божества́, во Христе́ ви́дяще, му́дрствующии еди́но сло́жное естество́, да посра́мятся: то́й бо я́ко челове́к у́бо умира́ет, я́коже всего́ Соде́тель востае́т.
Ми́ро ме́ртвым, живо́му же пе́ние: сле́зы умира́ющым, животу́ же все́х пе́снь жены́ принеси́те, и́же воста́ния пропове́дник вопия́ше, благовеству́я Христо́во воскресе́ние.
Богоро́дичен: Бо́га ра́зве Тебе́ ино́го не зна́ю, Це́рковь вопие́т Ти́: от неве́рных мя́ язы́к неве́сту Свою́ избра́вый, да́ждь у́бо, Сло́ве, ве́рным спасе́ние, Ро́ждшия Тя́ моли́твами, я́ко благоутро́бен.
И́н Ирмо́с то́йже .
Ра́дости на́м ве́чныя хода́таица и весе́лия яви́лася еси́, Присноде́во Отрокови́це, Изба́вителя ро́ждши, и́стиною и Ду́хом Боже́ственным Того́ чту́щих, я́ко Бо́га избавля́ющаго.
Поя́ Дави́д, Тво́й пра́отец, Пречи́стая, Тя́ ковче́г имену́ет Святы́ни Боже́ственныя, преесте́ственне Бо́га вмести́вшую, во Оте́ческих Седя́щаго не́дрех, Его́же непреста́нно ве́рнии велича́ем.
Я́ко вои́стинну превы́шши еси́ всея́ тва́ри, Отрокови́це: Зижди́теля во все́х теле́сне на́м родила́ еси́. Те́мже я́ко Ма́ти еди́наго Влады́ки, но́сиши проти́ву все́х нача́льне побежде́ние.
По катава́сии, ектениа́ ма́лая. Та́же, Свя́т Госпо́дь Бо́г на́ш. Посе́м ексапостила́рий у́тренний.
На хвали́тех стихи́ры воскре́сны. Гла́с 7:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Воскре́се Христо́с из ме́ртвых, разру́ш сме́ртныя у́зы: благовести́ земле́, ра́дость ве́лию, по́йте Небеса́ Бо́жию сла́ву.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Воскресе́ние Христо́во ви́девше, поклони́мся свято́му Го́споду Иису́су: еди́ному безгре́шному.
Сти́х: Хвали́те Его́ на си́лах Его́, хвали́те Его́ по мно́жеству вели́чествия Его́.
Христо́ву воскресе́нию кла́няющеся не преста́ем: то́й бо спа́сл е́сть на́с от беззако́ний на́ших, Святы́й Госпо́дь Иису́с, явле́й воскресе́ние.
Сти́х: Хвали́те Его́ во гла́се тру́бнем, хвали́те Его́ во псалти́ри и гу́слех.
Что́ возда́мы Го́сподеви о все́х, я́же воздаде́ на́м? На́с ра́ди Бо́г в челове́цех, за истле́вшее естество́ Сло́во пло́ть бы́сть, и всели́ся в ны́, к неблагода́рным, Благоде́тель: к пле́нником, Свободи́тель: ко и́же во тьме́ седя́щым, Со́лнце Пра́вды: на Кресте́, безстра́стный: во а́де, све́т: в сме́рти, живо́т: воскресе́ние, па́дших ра́ди. К Нему́же возопии́м: Бо́же на́ш, сла́ва Тебе́.
И́ны стихи́ры Анато́лиевы, гла́с то́йже.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Врата́ а́дова сокруши́л еси́, Го́споди, и сме́ртную держа́ву упраздни́л еси́ кре́пкою си́лою Твое́ю, и совоздви́гл еси́ ме́ртвыя, и́же от ве́ка во тьме́ спя́щыя, Боже́ственным и сла́вным воскресе́нием Твои́м, я́ко Ца́рь все́х и Бо́г всеси́лен.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Прииди́те возра́дуемся Го́сподеви, и возвесели́мся о воскресе́нии Его́, я́ко совоздви́же ме́ртвыя от а́довых нереши́мых у́з: и дарова́ ми́рови я́ко Бо́г жи́знь ве́чную, и ве́лию ми́лость.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Блиста́яйся А́нгел, на ка́мени седя́ше живоприе́мнаго гро́ба, и жена́м мироно́сицам благовествова́ше, глаго́ля: воскре́се Госпо́дь, я́коже пре́жде рече́ ва́м, возвести́те ученико́м Его́, я́ко предваря́ет вы́ в Галиле́и: ми́рови же подае́т жи́знь ве́чную, и ве́лию ми́лость.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Почто́ небрего́ма сотвори́сте ка́мене краеуго́льнаго, о пребеззако́ннии Иуде́и? Се́ то́й е́сть, Его́же положи́ Бо́г в Сио́не: И́же из ка́мене источи́вый в пусты́ни во́ду, и на́м источа́яй от ре́бр свои́х безсме́ртие. Се́й е́сть ка́мень, И́же от горы́ деви́ческия отсе́кся без хоте́ния му́жеска: Сы́н Челове́чь гряды́й на о́блацех небе́сных, к Ве́тхому Де́ньми, я́коже рече́ Дании́л, и ве́чно Его́ Ца́рство.
Сла́ва, стихи́ра ева́нгельская. И ны́не, Богоро́дичен: Преблагослове́нна еси́: Славосло́вие вели́кое. Та́же тропа́рь воскре́сен:
Дне́сь Спасе́ние ми́ру бы́сть, пое́м Воскре́сшему из гро́ба, и Нача́льнику жи́зни на́шея: разруши́в бо сме́ртию сме́рть, побе́ду даде́ на́м, и ве́лию ми́лость.
И ектении́, и отпу́ст.
На литурги́и блаже́нна, гла́с 7: 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть Дре́во Живо́тное, от Него́же яды́й не умира́ю, но вопию́ с разбо́йником: помяни́ мя, Го́споди, во Ца́рствии Твое́м.
Сти́х: Блаже́ни чи́стии се́рдцем, я́ко ти́и Бо́га у́зрят.
На Кре́ст возне́сся, Ще́дре, Ада́мово рукописа́ние дре́вняго греха́ загла́дил еси́, и спа́сл еси́ от пре́лести ве́сь ро́д челове́ческий. Те́мже воспева́ем Тя́, Благоде́телю Го́споди.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
Пригвозди́л еси́ на Кресте́, Ще́дре, грехи́ на́шя, Христе́, и Твое́ю сме́ртию сме́рть умертви́л еси́ воздви́гнувый уме́ршыя из ме́ртвых: те́мже покланя́емся Твоему́ свято́му воскресе́нию.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Излия́ я́д зми́й в слу́хи Е́вины иногда́: Христо́с же на Дре́ве кре́стнем источи́л е́сть ми́рови жи́зни сла́дость. Те́мже взыва́ем: помяни́ на́с, Го́споди, во Ца́рствии Твое́м.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Во гро́бе я́ко сме́ртен положе́н бы́л еси́, Животе́ все́х Христе́: и вереи́ а́довы сломи́л еси́: и воскре́с во сла́ве тридне́вен я́ко си́лен, все́х просвети́л еси́: сла́ва Твоему́ воста́нию.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Госпо́дь воскре́с тридне́вен из ме́ртвых, дарова́ ми́р Сво́й ученико́м, и си́х благослови́в посла́ ре́к: вся́ приведи́те во Ца́рствие Мое́.
Сла́ва, Тро́ичен: Све́т Оте́ц, све́т Сы́н и Сло́во, све́т Ду́х Святы́й: но еди́н Све́т три́, еди́н бо Бо́г в трие́х у́бо Ли́цех, еди́нем же естестве́ и нача́ле, несеко́м и неслия́н, Сы́й преве́чный.
И ны́не, Богоро́дичен: Родила́ еси́ Сы́на и Сло́во О́тчее, пло́тию на́с ра́ди, я́коже ве́сть, Богоро́дице, Са́м. Те́мже, Де́во Ма́ти, обоже́ни бы́вше Тобо́ю, ра́дуйся, Тебе́ зове́м, христиа́ном упова́ние.
Проки́мен, гла́с 7: Госпо́дь кре́пость лю́дем Свои́м да́ст: Госпо́дь благослови́т лю́ди Своя́ ми́ром: Сти́х: Принеси́те Го́сподеви Сы́нове Бо́жии, принеси́те Го́сподеви Сы́ны о́вни. Аллилу́иа: Бла́го е́сть испове́датися Го́сподеви, и пе́ти и́мени Твоему́, Вы́шний. Сти́х: Возвеща́ти зау́тра ми́лость Твою́, и и́стину Твою́ на вся́ку но́щь.
В неде́лю ве́чера 
на Го́споди, воззва́х, стихи́ры покая́нны. Гла́с 7:
Подо́бен: Дне́сь бди́т Богоро́дица:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Возведи́ Твои́ о́чи, о душе́ моя́! И на Бо́жие воззри́ смотре́ние и благоутро́бие, ка́ко небеса́ преклони́в на зе́млю сни́де, да вознесе́т тебе́ от окая́нства твои́х страсте́й, и поста́вит тя́ на ка́мени ве́ры. О ди́вство стра́шнаго чудесе́! Сла́ва истоща́нию Твоему́, Человеколю́бче.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Ви́ждь твоя́ пребеззако́нная дела́, о душе́ моя́! И почуди́ся, ка́ко тя́ земля́ но́сит? Ка́ко не разсе́деся? Ка́ко ди́вии зве́рие не снеда́ют тебе́? Ка́ко же и Со́лнце незаходи́мое сия́ти тебе́ не преста́? Воста́ни, пока́йся, и возопи́й ко Го́споду: согреши́х Ти́: согреши́х, поми́луй мя́.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Иму́ще на Тя́ упова́ние Всеси́льне, Го́споди, Тебе́ мо́лим, вся́ких бе́д, страсте́й же и мяте́жа на́м изба́витися: я́ко да жи́знь на́шу ми́рно пре́йдем, и в чистоте́ пожи́вше обря́щем в Де́нь Су́дный, благопреме́нна Тебе́ Влады́ку и Ми́лостива.
Та́же мине́и стихи́ры свято́му. А́ще ли не́сть мине́и: и́ны стихи́ры безпло́тным святы́м А́нгелом, гла́с 7:
Подо́бен: Не ктому́ возбраня́еми:
Сти́х: Я́ко у Го́спода ми́лость, и мно́гое у него́ избавле́ние: и То́й изба́вит Изра́иля от все́х беззако́ний его́.
Заря́ми просвеща́еми Тро́ицы, и́же ве́рою ва́с пою́щыя, просвети́те, Арха́нгели.
Сти́х: Хвали́те Го́спода вси́ язы́цы, похвали́те его́ вси́ лю́дие.
Прича́стием све́ти втори́и, показу́еми све́ти соверше́нни, предста́ти на́м све́ту пе́рвому моли́теся.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Кро́вом кри́л ва́ших сохраня́йте ве́рныя вся́ от духо́в лука́вствия, тьму́ разоря́юще.
Сла́ва, и ны́не, Богоро́дичен: Вси́ пе́сньми со А́нгелы Богоро́дице возопии́м, я́ко Спа́са ми́ру родила́ е́сть, по рождестве́ же па́ки пребы́сть Де́ва, и ми́р изба́ви от пре́лести рождество́м Cвои́м, и пи́щу подаде́ на́м неиждива́емую, млеко́м пита́ющая Cвободи́теля ду́ш на́ших.
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры покая́нны, гла́с 7:
Я́ко блу́дный сы́н приидо́х а́з, Ще́дре, приими́ мя припа́дающаго, я́ко еди́наго от нае́мник Твои́х, Бо́же, и поми́луй мя́, Человеколю́бче.
Сти́х: К тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Я́ко впады́й в разбо́йники и уя́звлен: та́ко и а́з впадо́х от мно́гих грехо́в, и уя́звлена ми́ е́сть душа́. К кому́ прибе́гну пови́нный а́з? То́кмо к Тебе́ благоутро́бному душа́м врачу́: изле́й на мя́, Бо́же, вели́кую Твою́ ми́лость.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих и уничиже́ния го́рдых.
Му́ченичен: Сла́ва Тебе́, Христе́ Бо́же, Апо́столов похвало́, и му́чеников весе́лие: и́хже про́поведь Тро́ица единосу́щная.
Сла́ва, и ны́не, Богоро́дичен: Е́же ра́дуйся, Тебе́ зове́м со А́нгелом, Богоневе́сто, черто́г и две́рь, и престо́л о́гненный нарица́юще Тебе́, и несеко́мую го́ру, и купину́ неопали́мую.
Та́же, Ны́не отпуща́еши: Трисвято́е. По О́тче на́ш: тропари́, ектениа́, и отпу́ст.
В неде́лю на повече́рии 
кано́н моле́бный Пресвяте́й Богоро́дице. Гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Чи́нове А́нгел я́ко вои́стинну и вресноту́ Ма́терь Тя́ Бо́га все́х чту́т, Пречи́стая: но и ны́не от бре́нных усте́н мои́х приими́ пе́снь моле́бную.
Умертви́ пло́ти моея́ и еще́ живу́щую зло́бу, Жи́знь и́стинную ро́ждшая, Пречи́стая: и страсте́й и прегреше́ний пода́ждь, Чи́стая, Твоему́ рабу́ избавле́ние.
Сла́ва: Со́лнце от Со́лнца, безле́тное Сло́во непости́жно возсия́вшее, во вре́мя возсия́. Его́же заря́ми просвети́, Де́во, ду́шы на́шя, и вразуми́.
И ны́не: Подоба́ет Тебе́, Богоро́дице, хвале́ния Сло́во всегда́ де́йствуемо: но мы́ мо́лим Тя́, Чи́стая, спаси́ от вся́кия жите́йския печа́ли, к Тебе́ прибега́ющих.
ПЕ́СНЬ 3
Ирмо́с: В нача́ле небеса́ всеси́льным сло́вом Твои́м утвержде́й, Го́споди Спасе́, и вседе́тельным и Бо́жиим Ду́хом, всю́ си́лу и́х: на недви́жимем мя́ ка́мени испове́дания Твоего́ утверди́.
Отда́в до́лги раболе́пно благоразу́мне, Твои́х благода́тей, Влады́чице, те́пле воспева́ю Тя́, Пречи́стая, Ма́ти Сло́ва, и все́х Изба́вителя: но и ны́не изми́ мя от жите́йских настоя́ний.
Умерщвле́на Ада́ма от преступле́ния дре́вле, лу́чшия, Пречи́стая, жи́зни сподо́била еси́ я́ве, Живонача́льное, Влады́чице, ро́ждшая Сло́во: но и ны́не мя́ сме́ртнаго греха́ свободи́.
Сла́ва: Ожесте́в пло́ти страстны́й зако́н, и ны́не оскорбля́ет, духо́вный, и к люте́йшым похоте́м совокупля́ет у́м мо́й, Пречи́стая: но безстра́стия ми́р пода́ждь ми́ вско́ре Твои́ми моли́твами.
И ны́не: Несказа́нно во утро́бе, Пречи́стая, заче́нши Христа́ Содержи́теля все́х, земноро́дных существо́ разреши́ла еси́ от а́довых вере́й: но и ны́не многоплете́нныя плени́цы тле́ющыя мя́ расто́ргни.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Но́щию борю́ся со тьмо́ю лю́тых, омрачи́в по́мысл: Две́ри Све́та, Твои́ми луча́ми озари́ мя, и го́рести изми́ вско́ре, и печа́ли.
Грехо́в мно́жеством стя́гнут, и плени́цами напа́стей вельми́ свя́зан, Твою́, Влады́чице, ны́не по́мощь призыва́ю, да изба́влюся вся́кия му́ки.
Сла́ва: Собо́рища злы́х и лю́тых, и зави́стных и лука́вых челове́к сове́ты разори́, Всепе́тая, и вся́кия мя́ изба́ви печа́ли жития́ и ско́рби.
И ны́не: Возвраще́ния слове́с лжи́вых и де́йств я́же на мя́, мече́м Твои́х моли́тв ссецы́, Влады́чице, и вско́ре разруши́, и вся́кия мя́ изба́ви печа́ли.
ПЕ́СНЬ 5
Ирмо́с: Но́щь не светла́ неве́рным, Христе́, ве́рным же просвеще́ние в сла́дости слове́с Твои́х: сего́ ра́ди к Тебе́ у́тренюю, и воспева́ю Твое́ Божество́.
Непобеди́мая стена́ су́щи ве́рным, и покро́в бу́ди рабу́ Твоему́, Де́во, и от вся́кия ну́ждныя изба́ви печа́ли и озлобле́ния.
Неду́гую зело́, лю́те озло́бленный от обою́ страну́, Пречи́стая, душе́вную си́лу и теле́сную ю́же подъя́х, Твои́ми моли́твами исцели́.
Сла́ва: В пучи́ну, Де́во, щедро́т Твои́х ны́не прибега́ю ра́б Тво́й, от одержа́щаго мя́ сове́та непра́веднаго да изба́влюся, и озлобле́ния.
И ны́не: Превозноси́ма е́сть сла́ва Твои́х моли́тв всю́ду, Де́во Ма́ти Пречи́стая: и́миже ны́не мя́ вся́каго изба́ви жите́йскаго настоя́ния.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Рече́ния и словеса́ все́х ве́рно восхваля́ют Тя́, Чи́стая, я́ко все́х челове́к до́лг Рождество́м Твои́м я́ве разруши́ся: но и ны́не певе́ц Твои́х мольбу́ приими́, и изба́ви искуше́ний и печа́лей.
Боля́ща мя́ и стра́стным грехо́вным те́рнием бодо́ма, и́щуща ю́же от Тебе́ цельбу́, Пречи́стая, от вся́кия боле́зни же и ско́рби изми́, и изба́ви от напа́стей и печа́лей.
Сла́ва: Земноро́дных естество́, на Не́бо Богоро́дице проявле́нно возвела́ еси́, бы́вши Пала́та Царя́ Сла́вы: те́мже мя́ от бе́здны мно́гих прегреше́ний, и напа́стей, и страсте́й возведи́.
И ны́не: Вопло́щшееся Сло́во па́че ума́ и сло́ва, Де́во Чи́стая, родила́ еси́, безслове́сия на́с изба́вльшаго: те́мже Тя́ словесы́ Боже́ственными непреста́нно воспева́ем, и ве́рно сла́вим.
Та́же, Го́споди, поми́луй: три́жды. Сла́ва, и ны́не:
Седа́лен, гла́с 7.
Влады́чице, прогне́вася Сы́н Тво́й на гре́шныя рабы́ Твоя́: Ще́драго бо на гне́в обрати́хом мы́, но на ми́лость претвори́ Его́, Чи́стая. Умилосе́рдися, Ма́ти Бо́жия, умоли́ Благоутро́бнаго мольба́ми самодви́жными, плене́ныя изба́ви.
ПЕ́СНЬ 7
Ирмо́с: В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́, Го́споди Бо́же оте́ц на́ших.
Укра́шена ря́снами чистоты́, Пречи́стая Отрокови́це: ду́шу мою́ ны́не претвори́ от зло́бы скве́рныя к Боже́ственней добро́те, Благослове́нная Влады́чице, Предста́тельнице ро́да на́шего.
Свире́пеют ны́не зло́бы бесо́вския зело́, и о́гнь страсте́й мне́ возжига́ют, но па́че Твои́ми заря́ми, си́х до конца́ попали́ щедро́тами Твои́ми, Предста́тельнице ро́да на́шего.
Сла́ва: О на́с Твоего́ Сы́на моля́щи, Пречи́стая Ма́ти Бо́жия, не преста́й отню́д моли́твами Твои́ми, челове́ческих печа́лей и бе́д изъима́ющи рабы́ Твоя́.
И ны́не: Пресу́щный Сы́н от Тебе́, Де́во, пло́ть прия́т непрело́жно, и Челове́к бы́сть, да спасе́т пою́щыя: благослове́н, Пречи́стая, Пло́д Твоего́ чре́ва.
ПЕ́СНЬ 8
Ирмо́с: О́троцы зовя́ху в пещи́ ороше́ни: тва́рь да благослови́т вся́ческая сло́вом Созда́вшаго, и превозно́сит Его́ во ве́ки.
Па́жити страстны́я, и многообра́зныя беды́ окружа́ют вои́стинну, Влады́чице, твоего́ раба́: но изба́ви мя́ те́х вся́каго искуше́ния.
Да прии́дет ны́не на ны́ держа́вная Твоя́ дла́нь, Влады́чице, и ча́емыя челове́ческия ско́рби да изба́вит на́с.
Сла́ва: Се́ти лука́вых и злосове́тных челове́к сокруши́, Чи́стая Богороди́тельнице: и Твоего́ раба́ изба́ви от вся́кия ну́жди.
И ны́не: Еди́но су́щее ве́рных приста́нище Боже́ственно, Де́во Чи́стая, молю́ Тя изба́вити мя́ су́щия в мо́ри жития́ бу́ри го́рькия.
ПЕ́СНЬ 9
Ирмо́с: Ра́дуйся, Неве́сто Све́тлая, Ма́ти Светода́вца: ра́дуйся, вмести́вшая Невмести́маго во утро́бе Твое́й: ра́дуйся, саме́х херуви́мов че́стншая, ро́ждшая Спа́са ду́ш на́ших.
Отигра́ся, я́ко жребе́ц от за́поведей Влады́ки, брозда́ми Твои́х моли́тв да востя́гнуся, Пречи́стая, к пути́ ско́раго устрое́ния.
Низвлеко́мь е́смь зело́ поползнове́нием неразу́мным к дея́нию лука́ваго греха́ моего́: изба́ви мя́, Бо́же, преложе́ния го́ршаго.
Сла́ва: Исцеле́ние пе́рвое я́вльшися челове́ческаго существа́, исцели́ла сокруше́ние Ада́ма и Е́вы: исцели́ же и мене́, Богоро́дице, Твои́ми мольба́ми.
И ны́не: Целому́дрен у́м пода́ждь ми́, и чи́сто се́рдце, и ра́зум смотрели́в: да сохраню́, Влады́чице, Пречи́стыя за́поведи Бо́га моего́.
Та́же: Досто́йно е́сть: и покло́н. Трисвято́е. По О́тче на́ш: тропари́, и про́чее обы́чно, и отпу́ст.
Понедельник 
В понеде́льник у́тра 
по 1-м стихосло́вии седа́льны покая́нны, гла́с 7:
Иму́щи, душе́ моя́, врачевство́ покая́ния, приступи́ припа́дающи, и воздыха́нием зову́щи: Врачу́ ду́ш же и теле́с, Человеколю́бче, свободи́ мя от мно́гих мои́х согреше́ний: сопричти́ мя блудни́це, и разбо́йнику, и мытарю́, и да́руй ми́, Бо́же, беззако́ний мои́х проще́ние, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
И́же Петро́во отверже́ние слеза́ми очи́стивый, и мытаре́ва согреше́ния воздыха́нием прости́вый, Человеколю́бче Го́споди, поми́луй мя́.
Сла́ва, и ны́не, Богоро́дичен: Превозшла́ еси́ си́лы небе́сныя, зане́ хра́м показа́лася еси́ Боже́ственный, благослове́нная Богоро́дице: я́ко ро́ждшая Христа́ Спа́са ду́ш на́ших.
По 2-м стихосло́вии седа́льны покая́нны, гла́с 7:
Мытаре́ву покая́нию не поревнова́х, и блудни́цы сле́з не стяжа́х: недоуме́юся бо от ослепле́ния такова́го исправле́ния. Но Твои́м благоутро́бием, Христе́ Бо́же, спаси́ мя, я́ко Человеколю́бец.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Пучи́на жите́йская обурева́ет мя́, Го́споди, волне́ния беззако́ний мои́х погружа́ют мя́, Влады́ко: но простри́ Твою́ ру́ку я́коже Петро́ви, и спаси́ мя, Человеколю́бче.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Святи́и, моли́теся оставле́нию да́тися на́м прегреше́ний на́ших, и ча́емых лю́тых изба́витися на́м, и го́рькия сме́рти, мо́лимся.
Сла́ва, и ны́не, Богоро́дичен: Честне́йши сла́вных херуви́мов еси́ Пресвята́я Де́во, они́ бо Боже́ственныя не терпя́ще си́лы, кри́лы покрыва́юще ли́ца слу́жбу соверша́ют: Ты́ же воплоще́нно Сло́во самови́дно зря́щи но́сиши, Его́же непреста́нно моли́ о душа́х на́ших.
По 3-м стихосло́вии, седа́льны, гла́с 7:
Подо́бен: Пло́д чре́ва:
Разли́чных страсте́й, и согреше́ний мои́х бу́ря потопля́ет мя́ во глубину́ отча́яния: но моли́твами А́нгел Твои́х, Иису́се Многоми́лостиве, я́ко блу́днаго спаси́ мя.
Гото́вися душе́ моя́, в животе́ твое́м, проти́ву бу́дущей жи́зни не сумне́тися. Та́мо бо никто́же помога́яй, ни бога́тство, ни си́ла, ни дру́зи, ни кня́зи: но то́кмо показа́ние де́л и Бо́жие Человеколю́бие.
Сла́ва, и ны́не, Богоро́дичен: Богоро́дице Де́во нескве́рная, Сы́на Твоего́ моли́ с го́рними си́лами, проще́нию прегреше́ний на́м пре́жде конца́ дарова́тися, ве́рно Тя́ сла́вящым.
Кано́н покая́нен ко Го́споду на́шему Иису́су Христу́, и святы́м Его́ му́чеником. Творе́ние Ио́сифово. Гла́с 7:
ПЕ́СНЬ 1
Ирмо́с: Поспе́шествовавшему Бо́гу во Еги́пте Моисе́ови, извести́ Изра́иля, тому́ еди́ному пои́м, я́ко просла́вися.
В пучи́ну лю́тых впа́д, вопию́ Ти: ру́ку ми́ простри́, Ще́дре, и спаси́ мя я́ко Петра́, Человеколю́бче.
Мене́ ка́ющагося, Христе́, я́коже блудни́цу от согреше́ний мно́гих омы́й манове́нием ми́лости Твоея́, да ве́рою сла́влю Тя́.
Му́ченичен: И́же святы́я Твоя́, Христе́, горни́лом просвети́вый многови́дных ра́н, те́х моле́нием от помраче́ния страсте́й изба́ви мя́.
Му́ченичен: Терпе́нием ра́н очи́стившеся, Со́лнца мно́жае облиста́ша святи́и му́ченицы, и пре́лесть помрачи́ша.
Богоро́дичен: Я́же предста́тельнице ве́рных, я́же согреша́ющих обраще́ние к Бо́гу, Де́во Всепе́тая, моли́твами Твои́ми спаси́ мя.
Други́й кано́н святы́м безпло́тным А́нгелом, [его́же краегране́сие: Безпло́тных похвалу́ седьму́ю ношу́.] Творе́ние Феофа́ново. Гла́с 7:
Ирмо́с: Истря́сшему Бо́гу фарао́на в мо́ри Чермне́м, пе́снь побе́дную пои́м, я́ко просла́вися.
Неисчетноси́льне Христе́, Твои́м све́том озари́в мо́й у́м, А́нгелы Твоя́ пе́ти вдохни́, я́ко всеси́лен. [Два́жды.]
Кре́пкую иму́ще све́тлость, из богонача́льнаго происходя́щу исто́чника, небе́снии ли́цы пе́сньми Христа́ почита́ют.
Богоро́дичен: Укра́шену Тя́, Чи́стая, Боже́ственными светлостьми́, ве́рнии ве́мы, я́ве ра́дуйся, Тебе́ вси́ зове́м.
ПЕ́СНЬ 3
Ирмо́с: Утверди́ся се́рдце мое́ в Го́споде, вознесе́ся ро́г мо́й в Бо́зе мое́м: разшири́шася на враги́ моя́ уста́ моя́, возвесели́хся о спасе́нии Твое́м.
Но́щию безме́стными содержи́мь бы́х грехи́, све́том мя́ покая́ния ны́не озари́, светода́телю Человеколю́бче, да ве́рою сла́влю Тя́.
Путие́ вси́, по ни́хже ходи́х в житии́, в про́пасть сласте́й мя́ низри́нуша: Иису́се, покая́ния ми́ Боже́ственныя пути́ покажи́.
Му́ченичен: До́блественным нра́вом сконча́вше по́двиги, венце́в сподо́бистеся небе́сных, всесла́внии му́ченицы, о все́х моля́щеся.
Му́ченичен: Тьмы́ боле́зней претерпе́вше, страстоте́рпцы, тьма́ми благи́х сподо́бистеся, тьма́м совокупля́еми безпло́тных си́л.
Богоро́дичен: Бо́га ро́ждши небе́снаго Царя́, Де́во, во мне́ ца́рствующий гре́х низложи́, и уще́дривши спаси́ мя.
И́н Ирмо́с: Утверди́ся ве́рою Христо́ва Це́рковь, и́бо непреста́нно пе́сньми вопие́т пою́щи: свя́т еси́ Го́споди, и Тя́ пое́т ду́х мо́й.
Хода́тае бы́вше Боже́ственнаго явле́ния ли́цы а́нгельстии, и невеще́ственно зовете́ непреста́нно: свя́т еси́ Го́споди, спаса́я ду́шы на́шя.
Любо́вию зако́нною дру́г другу Боже́ственная сия́ния отдаю́ще, благочи́нно Христу́ поете́: свя́т еси́ Го́споди, Еди́не Многоми́лостиве.
Пе́рвей зари́ вторы́я све́тлости житию́ благоче́ствующии поревну́им, Христу́ пою́ще: свя́т еси́ Го́споди, спаса́я ду́шы на́шя.
Богоро́дичен: И́же от не су́щих вся́ приведы́й во́лею, от Тебе́ Де́во, пло́ть взае́млет Сло́во, челове́к бы́в, за милосе́рдие Человеколю́бец.
ПЕ́СНЬ 4
Ирмо́с: Покры́ла е́сть Небеса́, Христе́ Бо́же, смотре́нием Твои́м, доброде́тель неизрече́нныя му́дрости Твоея́, Человеколю́бче.
Хотя́й все́м челове́ком, Ще́дре, спасти́ся, спаси́ мя преступи́вшаго Твоя́ повеле́ния, Сло́ве, и не уничижи́ мене́.
Подклони́хся безслове́сным страсте́м, и ското́м окая́нный уподо́бихся, Ще́дре Сло́ве Бо́жий, уще́дрив спаси́ мя.
Му́ченичен: Вя́жеми, и огне́м поджига́еми, попали́сте пре́лесть, воспаля́еми ре́вностию благоче́стия му́ченицы.
Му́ченичен: Ра́й мы́сленный яви́стеся, посреде́ иму́ще дре́во живо́тное блаже́ннии, Христа́ садоде́теля вся́ческих.
Богоро́дичен: Де́во Чи́стая богоблагода́тная, облагодати́вши у́м мо́й омраче́нный, неве́дения соверше́нно свободи́.
И́н Ирмо́с: Услы́шах слу́х Тво́й, и убоя́хся, разуме́х дела́ Твоя́, и ужасо́хся, Го́споди.
Исцели́ти ду́ши моея́ стру́пы, предстоя́ще Христу́ я́ко служи́тели избра́ннии, ли́цы а́нгельстии тому́ помоли́теся.
Во́инства безпло́тных, Влады́ко, Тво́й Престо́л благогове́йно обстоя́ще, я́сно при́сно вопию́т: сла́ва си́ле Твое́й, Го́споди.
Удиви́шася а́нгельстии чи́нове, зря́ще Тебе́, Христе́, с пло́тию на земли́ живу́ща со сме́ртными челове́ки.
Богоро́дичен: Всепе́тая, и Богома́ти Пречи́стая, ро́ждшая Бо́га несказа́нно пло́тию, Тебе́ мо́лимся, моли́ спасти́ся на́м.
ПЕ́СНЬ 5
Ирмо́с: У́тренююще, Сло́ве, в сла́ву Твою́ и хвалу́, восхваля́ем непреста́нно о́браз Креста́ Твоего́, его́же да́л еси́ на́м ору́жие в по́мощь.
Ле́ностию житие́ ижди́х, и трепе́щу неизбе́жнаго Твоего́ суди́ща, на не́мже суди́тися хощу́ стра́стный а́з, уще́дри мя́, Го́споди.
И́же о́чи слепце́м просвети́вый, Сло́ве, души́ моея́ зе́ницы лю́те омраче́нныя отве́рзи, зре́ти све́т повеле́ний Твои́х.
Му́ченичен: Кре́пкою мы́слию Христа́ испове́дающе, претерпе́сте ра́ны вся́каго муче́ния, до́блественнии страда́льцы: те́мже блажи́ми есте́.
Му́ченичен: Преплы́вше все́х муче́ний треволне́ние, достиго́сте к приста́нищу вы́шняго Ца́рствия, тишины́ и́стинныя му́ченицы исполня́еми.
Богоро́дичен: И́же хоте́нием вся́ сотвори́вый Бо́г Сло́во, па́че сло́ва, Де́во, из Тебе́ воплоти́ся: Того́ у́бо приле́жно о все́х моли́.
И́н Ирмо́с: К Тебе́ у́тренюю, и Тебе́ вопию́, благоутро́бне Го́споди: омраче́нную грехми́ ду́шу мою́, све́том озари́в за́поведей Твои́х, наста́ви.
Свяще́ннейшими и многовеща́нными усты́ пою́т серафи́ми пребезнача́льное и Пребоже́ственное нача́ло, невеще́ственными светоли́тии просвеща́еми.
Свяще́нными и многосве́тлыми кри́лы покрыва́ются херуви́ми, к Боже́ственному сия́нию не сме́юще зре́ти, му́дрости Пребоже́ственныя приведе́ния.
Разу́мно Боже́ственнаго и всебога́тнаго, престо́ли сла́внии, красне́йшаго наслажда́ющеся блиста́ния, зри́тели неизрече́нных преми́рно явля́ются.
Богоро́дичен: Ум пребоже́ственный, челове́ческому, Пречи́стая, примеша́ется в пречи́стем и всесвяте́м Твое́м чре́ве, соедини́вся неслия́нно и неизме́нно по ипоста́си.
ПЕ́СНЬ 6
Ирмо́с: Ио́на из чре́ва А́дова вопия́ше: возведи́ от тли́ живо́т мо́й. Мы́ же Тебе́ вопие́м: всеси́льне Спа́се, поми́луй на́с.
Обы́де мя́ бе́здна прегреше́ний, снидо́х во глубину́ поги́бели: возведи́ мя, Сло́ве, я́коже иногда́ Ио́ну от истле́ния к жи́зни.
Обурева́ет мя́ помышле́ний треволне́ние, ко приста́нищу и́стиннаго покая́ния испра́ви мя́, Ще́дре, в тишине́ соблюда́я се́рдце мое́.
Му́ченичен: Святи́и му́ченицы защити́вшеся ве́рою, ло́жнаго мучи́телей ласка́ния уклони́шася: и стрела́ми вра́жиими не уя́звлени бы́ша.
Му́ченичен: Возноша́еми к Бо́гу в любви́, и возненави́деша мирску́ю любо́вь му́ченицы, и дру́зи вся́ческих Творцу́ яви́шася.
Богоро́дичен: Пое́м Тя́, Препе́тая Отрокови́це, ро́ждшую пресвято́е Сло́во, Его́же вся́ си́лы небе́сныя воспева́ют немо́лчными гла́сы.
И́н Ирмо́с то́йже.
Ю́ношески светлостьми́ господонача́лия облиста́еми, и неизрече́нную сла́ву Того́ воспева́юще, госпо́дьствия при́сно явля́ются. [Два́жды.]
Любе́зно си́льне премогу́щую си́лу, взира́юще Боже́ственныя си́лы, в кре́пости пребыва́ют я́ве возмога́еми.
Богоро́дичен: От ца́рска коле́на произше́дши, Де́во, родила́ еси́ па́че естества́ сло́во все́х Царя́, и де́ва вои́стинну соверши́лася еси́.
ПЕ́СНЬ 7
Ирмо́с: Пе́щь горя́щую ороси́л еси́, Спа́се, о́троки спа́сл еси́ пою́щыя и глаго́лющыя: благослове́н еси́ во ве́ки, Го́споди Бо́же оте́ц на́ших.
Пожри́ душе́, же́ртву хвале́ния Бо́гу, потщи́ся и пока́йся, до́ндеже то́рг е́сть жите́йский: ны́не ку́плю де́й до́брых придая́ний.
Приближа́ется душе́, сме́ртное посече́ние, плоды́ досто́йны сотвори́: да не я́ко непло́дное дре́во вве́ржешися во о́гнь гее́нский, и воспла́чешися неуте́шно.
Му́ченичен: Святи́и му́ченицы, пе́щь пре́лести угаси́вше кро́вными ту́чами, вопия́ху я́коже о́троцы: оте́ц на́ших Бо́же благослове́н еси́.
Му́ченичен: Сы́нове све́та бы́сте, све́ту жела́емому примеси́вшеся му́ченицы: и вся́ су́щая во тьме́ просвеща́ете, и пре́лести тьму́ отгоня́ете.
Богоро́дичен: Купина́ Тя́ прообража́ше, Чи́стая, неопали́мая, о́гнь бо родила́ еси́ непостоя́нный, Де́во. Те́мже вопию́ Ти: попали́ веще́ственныя моя́ стра́сти.
И́н Ирмо́с: В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́ Го́споди Бо́же оте́ц на́ших.
Славосло́вят неукло́нно, Тво́й престо́л, Христе́, я́ве окружа́юще, у́мне а́нгельская ликостоя́ния, благослове́н еси́, зову́ще, Бо́же оте́ц на́ших. [Два́жды.]
Отону́дными Тя́ нача́ла усе́рдии, о еди́ном нача́ле невеще́ственно обраща́еми, непреста́нными славословле́ньми зову́т: благослове́н еси́ Бо́же оте́ц на́ших.
Богоро́дичен: Еди́ну Ипоста́сь во двою́ существу́, Богороди́тельнице, Христа́ Еди́наго без се́мене родила́ еси́, стра́шное соверша́юща смотре́ние, Бо́га оте́ц на́ших.
ПЕ́СНЬ 8
Ирмо́с: В пещи́ о́троки подража́юще, духо́вную ро́су прие́мшии, ве́рою зове́м: благослови́те дела́ Госпо́дня Го́спода.
Сло́во прия́х я́ко све́щник сия́ющ, но к безслове́сным преклони́хся окая́нный страсте́м, и во тьме́ зло́бней ше́ствую всегда́.
Госпо́дь бли́з, я́коже ве́руем: попецы́ся, душе́, и не уныва́й, побди́ и возопи́й бо́дренно: ще́дрый Человеколю́бче, спаси́ мя.
Му́ченичен: Вкуси́вше Боже́ственныя сла́дости, го́ресть боле́зненную претерпе́сте, и ны́не наслажда́етеся Боже́ственнейших сло́ва причаще́ний, му́ченицы.
Му́ченичен: Внидо́сте к Боже́ственному поко́ю, улучи́сте до́брых, и́хже наде́ястеся, всехва́льнии му́ченицы: сего́ ра́ди досто́йно ва́с ублажа́ем.
Богоро́дичен: Разреши́ся от кля́твы рождество́м Твои́м, Де́во, челове́ческое смеше́ние: и́бо Всеблагослове́ннаго, благослове́ньми вся́ украша́ющаго родила́ еси́.
И́н Ирмо́с: Еди́наго безнача́льнаго Царя́ сла́вы, его́же благословя́т небе́сныя си́лы, и трепе́щут чи́ни а́нгельстии, по́йте. свяще́нницы, лю́дие превозноси́те Его́ во ве́ки.
И́же все́ жела́ние к Бо́гу прело́жше, я́же отону́ду наслажда́ющеся заря́ми арха́нгели, ва́с воспева́ющым изба́витися напа́стей, Христа́ умоли́те все́х Царя́. [Два́жды.]
У́мове су́ще честне́йшии, вся́каго измене́ни веще́ственнаго пристра́стия, о А́нгели! Спаси́те все́х, любо́вию с ва́ми Христа́ превознося́щих во вся́ ве́ки.
Богоро́дичен: Све́т непристу́пный, Богоро́дице Де́во, во чре́ве Твое́м прие́мши неизрече́нно, просвети́ла еси́ су́щыя во тьме́ жития́, сла́вити благоче́стно Христа́ произше́дшаго из Тебе́ несказа́нно.
Та́же пое́м пе́снь Богоро́дицы: Вели́чит душа́ моя́ Го́спода: с припе́вом: Честне́йшую херуви́м: и покло́ны.
ПЕ́СНЬ 9
Ирмо́с: Па́че естества́ Ма́терь, и по естеству́ Де́ву, еди́ну в жена́х благослове́нную пе́сньми ве́рнии Богоро́дицу велича́ем.
Се́ су́д приближа́ется, и осужде́нию дела́ име́я, са́м отчаява́юся: пра́ведный судие́ Христе́ Бо́же, не осуди́ мене́.
Я́коже ве́рная ханане́а, поми́луй мя́, вопию́ Ти́: я́коже погорбле́ную дре́вле испра́ви мя́, е́же ступа́ти пра́во к стезя́м Твои́м, Человеколю́бче.
Му́ченичен: Совлеко́стеся вся́кия с ри́зами зло́бы, и одея́ньми зе́льных муче́ний, сла́вы оде́жду себе́ страда́льцы исхода́таисте.
Му́ченичен: Боже́ственна страна́ живу́щих, Сио́н вы́шний гра́д, перворо́дныя ва́с прия́т, осиява́емых добро́тами по́двиг, страда́льцы.
Богоро́дичен: Просвети́тельными луча́ми возсия́вшаго сло́ва из Тебе́, Де́во Чи́стая, озари́ мя, грехо́в и страсте́й во тьме́ покрыва́ема.
И́н Ирмо́с: Всепе́тая небе́с превы́шшая, безнача́льное Сло́во безсе́менно заче́ншая, и воплоще́ннаго Бо́га ро́ждшая челове́ком: те́м Тя́ вси́ велича́ем.
Сия́ньми богонача́льнаго светоли́тия наслажда́ющеся вси́ ли́цы а́нгельстии, препросла́вленнаго Бо́га непреста́нно воспева́ют, и сла́вят при́сно велича́юще. [Два́жды.]
Изба́витися мне́ страсте́й обдержа́ния, о херуви́ми и серафи́ми, си́лы, вла́сти, а́нгели, арха́нгели, нача́ла же и престо́ли, и госпо́дьствия, Христа́ моли́те приле́жно.
Богоро́дичен: Я́ко Ма́ти ны́не к Сы́ну Твоему́, Богоро́дице, дерзнове́ние иму́щи, любо́вию пою́щих Тя́ изба́ви от прегреше́ний лю́тых, и неду́гов, и бе́д, Всесвята́я: да вси́ Тя при́сно велича́ем.
Та́же, досто́йно е́сть: и покло́н. Ектениа́, и свети́лен, и псалмы́ обы́чныя.
На стихо́вне стихи́ры покая́нны, гла́с 7:
Я́ко непло́дную смоко́вницу, не посецы́ мене́, Спа́се, гре́шнаго, но на мно́гая ле́та пожда́ние ми́ да́руй, напая́я ду́шу мою́ слеза́ми покая́ния, да пло́д принесу́ Ти́ ми́лостыни.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. и при́зри на рабы́ Твоя́ и на дела́ Твоя́, и наста́ви сы́ны и́х.
Я́ко Со́лнце сы́й пра́ведное, просвети́ сердца́ пою́щих Тя́: Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Па́мять святы́х твои́х страстоте́рпец пра́зднующе, Тя́ пои́м: Го́споди, сла́ва Тебе́.
Сла́ва, и ны́не, Богоро́дичен: Умири́ моли́твами Богоро́дицы жи́знь на́шу, вопию́щих Ти́: ми́лостиве Го́споди, сла́ва Тебе́.
Та́же, Бла́го е́сть: Трисвято́е. По О́тче на́ш: тропари́. Ектениа́, и ча́с пе́рвый, и отпу́ст.
В понеде́льник блаже́нны, гла́с 7: 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть дре́во живо́тное, от Него́же яды́й не умира́ю, но вопию́ с разбо́йником: помяни́ мя́, Го́споди, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Я́ко ве́рная ханане́а зову́ в боле́зни се́рдца моего́: поми́луй мя́, Спа́се, я́ко бла́г: и́бо ду́шу и́мам бе́дствующую вся́кими козньми́ вра́жиими, и обурева́ему при́сно.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л на вы́ лжу́ще Мене́ ра́ди.
Херуви́ми, и серафи́ми, и престо́ли, нача́ла и си́лы, при́сно арха́нгели, а́нгелов во́инства, и госпо́дьствия, и прему́дрых власте́й собо́ри, Тебе́ сла́вят, благоде́телю Го́споди.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Вра́жия лука́вая возноше́ния, к Бо́гу возвыша́еми низверго́ша соверше́нно страда́льцы: и победи́тели я́вльшеся, в ра́дости ны́не на небесе́х живу́т, сла́вою нетле́нною блиста́юще.
Сла́ва: Тро́ице Неразде́льная, Еди́ница Единоесте́ственно, Трили́чное существо́, покланя́емся Ти́ с вы́шними си́лами: О́тче, и Сы́не, и Ду́ше Святы́й, еди́ному Божеству́, Еди́ной Си́ле: Еди́н Бо́г, Тро́ица Единосу́щная.
И ны́не: Сластьми́ оскверни́хся жите́йскими, к Тебе́ нескве́рней прибего́х, Де́во: поро́ка вся́каго и согреше́ний изба́ви всеокая́нную мою́ ду́шу, я́ко да ублажа́ю Тя́ Присноблаже́нную.
В понеде́льник ве́чера 
на Го́споди, воззва́х, стихи́ры покая́нны. Гла́с 7.
Подо́бен: Дне́сь бди́т Иу́да:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Влады́ко и Бо́же Всеще́дрый, и́миже ве́си судьба́ми, да́ждь ми́ в се́рдце Тво́й стра́х име́ти, да́ждь ми́ гнуша́тися дея́ний лука́ваго, да́ждь ми́ люби́ти Тя́ от всея́ души́ моея́, и твори́ти во́лю Твою́ спаси́тельную. Ты́ бо еси́ Бо́г на́ш, реки́й: проси́те, и прии́мете.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Бы́х у́бо бесо́м сме́х, челове́ком же уничиже́ние, пра́ведным рыда́ние, и А́нгелом пла́чь, скве́рна возду́ху, и земли́ и вода́м: те́ло бо окаля́х, ду́шу и у́м оскверни́х безчи́сленными дея́ньми, и вра́г Бо́жий бы́х. Увы́ мне́, Го́споди! Согреши́х Ти́, согреши́х, прости́ мя.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Молю́ся Ти́, о мне́ непло́днем долготерпи́, Влады́ко: и не посецы́ мене́ я́ко непло́дное дре́во посече́нием сме́ртным, во о́гнь отсыла́я, но плодоно́сна мя́ сотвори́ти умоле́н бу́ди, вре́мя покая́ния ми́ дая́ я́ко Человеколю́бец: я́ко да отмы́ю, Спа́се мо́й Христе́, моя́ мно́ги грехи́.
Та́же мине́и стихи́ры, свято́му. Сла́ва, свято́му. И ны́не, Богоро́дичен гла́са. А́ще ли не́сть мине́и: и́ны стихи́ры свято́му и вели́кому проро́ку Иоа́нну Предте́чи, гла́с 7:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
В пусты́ни живы́й непоро́чно житие́, греха́ми опусте́вший у́м мо́й обнови́, Предте́че.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Го́рлицу Тя́, Проро́че, красне́йшую разуме́вше сла́вим, провозвеща́ющу су́щым в ми́ре Боже́ственную ве́сну.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Предста́телю живота́ моего́, ду́ши моея́ храни́телю, Боже́ственный Предте́че, от челове́ческа язы́ка льсти́ва изба́ви мя́ раба́ Твоего́.
Сла́ва, и ны́не, Богоро́дичен: В мяте́жи обурева́ема мя́ ле́ности, в приста́нище благоути́шное спасе́ния напра́ви, Влады́чице.
Та́же, Све́те ти́хий: Проки́мен дне́. И Сподо́би, Го́споди, в ве́чер се́й:
На стихо́вне стихи́ры покая́нны, гла́с 7:
Я́ко блу́дный сы́н приидо́х а́з, Ще́дре, приими́ мя припа́дающаго, я́ко еди́наго от нае́мник Твои́х Бо́же, и поми́луй мя́, Человеколю́бче.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Я́ко впады́й в разбо́йники и уя́звлен, та́ко и а́з впадо́х от мно́гих грехо́в, и уя́звлена ми́ е́сть душа́: к кому́ прибе́гну пови́нный а́з, то́кмо к Тебе́ благоутро́бному душа́м Врачу́? Изле́й на мя́, Бо́же, вели́кую Твою́ ми́лость.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Святи́и му́ченицы и́же до́бре страда́вше и венча́вшеся, моли́теся ко Го́споду, спасти́ся душа́м на́шым.
Сла́ва, и ны́не, Богоро́дичен: Ра́дуйся, со́лнца о́блаче мы́сленнаго и неизрече́ннаго Влады́чице: ра́дуйся, всесве́тлая свеще́: ра́дуйся, све́щниче всезлаты́й: Тобо́ю, Пресвята́я, Е́ва изба́вися от кля́твы. Но я́ко иму́щи дерзнове́ние ко благопреме́нному Сы́ну Твоему́ и Бо́гу, ма́тернею Твое́ю моли́твою, не оскуде́й моли́тися, Пречи́стая.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
В понеде́льник на повече́рии 
кано́н моле́бный пресвяте́й Богоро́дице. Гла́с 7.
ПЕ́СНЬ 1
Ирмо́с: Сокруши́вшему бра́ни мы́шцею Свое́ю, и вса́дники триста́ты погрузи́вшему, пои́м Ему́, я́ко Изба́вителю на́шему Бо́гу, я́ко просла́вися.
Тя́ вино́вну на́шего спасе́ния, и Боже́ственнаго избавле́ния мо́лим, Пречи́стая: моли́ся е́же спасти́ся на́м.
Ве́сь е́смь в лю́тых напа́стех, в беда́х и прегреше́ниих, вопию́ Ти, Пречи́стая: спаси́ мя, раба́ Твоего́.
Сла́ва: Тя́, Де́ву Чи́стую мо́лим, и Ма́терь Зижди́теля: от вся́каго озлобле́ния бесо́в изба́ви на́с.
И ны́не: Я́же Сло́во пло́тию ро́ждши па́че сло́ва, Нача́льника жи́зни Христа́ Бо́га на́шего, моли́ спасти́ся на́м.
ПЕ́СНЬ 3
Ирмо́с: У тверди́ся ве́рою Христо́ва Це́рковь, и́бо непреста́нно пе́сньми вопие́т пою́щи: свя́т еси́ Го́споди, и Тя́ пое́т ду́х мо́й.
Всепа́губныя зло́бы ше́ствовав стезю́, не обрето́х пути́ спасе́ния моего́: к нему́же мя́ Ты́ наста́ви, Пренепоро́чная Влады́чице.
Кре́пость, и утвержде́ние, и по́мощь, и наде́жду Тя́ Еди́ну напису́ю, Всенепоро́чная: Ты́ ми бу́ди засту́пница в де́нь исхо́да.
Сла́ва: Всегда́ Тя, Пренепоро́чная, молю́: в ча́с сме́рти моея́ предста́ни, и му́ки изба́ви раба́ Твоего́.
И ны́не: Роди́лся еси́ от Де́вы несказа́нно, яви́лся еси́, я́коже изво́лил еси́ Спа́се на́ш, и ми́р обнови́л еси́, Го́споди.
ПЕ́СНЬ 4
Ирмо́с: Услы́шах слу́х Тво́й, и убоя́хся, разуме́х дела́ Твоя́ и ужасо́хся, Го́споди.
Повеле́ния моего́ Влады́ки престу́пль, враго́м яви́хся удо́бь одержи́мь: Ты́ мя изба́ви, Влады́чице.
В ча́с сме́рти изба́ви, Пречи́стая, и спаси́ ду́шу мою́ стра́стную от бесо́в.
Сла́ва: Разреши́, Пречи́стая Влады́чице, соу́зы прегреше́ний мои́х, и к Животу́ ве́чному бу́ди ми́ хода́таица моли́твами Твои́ми.
И ны́не: Воспева́ем Тя́, по Рождестве́ па́ки Де́ву, и прославля́ем Тя́, Пречи́стая, я́ко Ма́терь Бо́га на́шего.
ПЕ́СНЬ 5
Ирмо́с: У́тренююще, Сло́ве, в сла́ву Твою́ и хвалу́, восхваля́ем непреста́нно о́браз Креста́ Твоего́, его́же да́л еси́ на́м ору́жие в по́мощь.
Приста́нище в бу́ри лю́те смуща́емым, спасе́ния две́ри ве́рою спаса́емым, Де́во Блага́я, спаси́ мя раба́ Твоего́.
Мно́гия щедро́ты Твоя́, Де́во Богоро́дице, на мне́ рабе́ Твое́м яви́ бога́тно, избавля́ющи мя́ стра́шнаго и бу́дущаго суда́.
Сла́ва: Но́щь страсте́й непостоя́нна содержи́т ду́шу мою́, и к па́губней про́пасти отсыла́ет: све́том моли́твы Твоея́, Богоро́дице, спаси́ мя раба́ Твоего́.
И ны́не: Пресвята́я Де́во Обра́дованная, ро́ждшая Сло́во в ле́то па́че сло́ва, моли́ Его́ спасти́ ду́шы на́шя.
ПЕ́СНЬ 6
Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: всеси́льне Спа́се: поми́луй на́с.
В напа́стех засту́пницу Тя́ и́мамы тве́рду, в ско́рбех кре́пкое спасе́ние, поко́й в печа́лех, в беда́х по́мощь, Присноде́во.
Ты́ ми храни́тельница жи́зни все́й яви́ся, Пречи́стая: Ты́ мя изба́ви от бесо́в в ча́с сме́рти, Ты́ и по сме́рти упоко́й.
Сла́ва: Добро́та честны́х святы́х а́нгел, ра́дование челове́ков все́х, Ты́ еси́, Богоро́дице Де́во: Ты́ мя к животу́ наста́ви.
И ны́не: Исцели́, Пренепоро́чная, окая́нную ду́шу мою́, неисце́льно боля́щую жите́йскими пре́лестьми, и мно́гих двере́й затворе́ньми.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 7:
За милосе́рдие ми́лости Твоея́, Христе́ Бо́же, от Де́вы Святы́я воплоти́тися изво́лил еси́: Ея́же ра́ди соблюди́ жи́знь на́шу, я́ко Человеколю́бец.
ПЕ́СНЬ 7
Ирмо́с: Пе́щь горя́щую ороси́л еси́, Спа́се, о́троки спа́сл еси́ пою́щыя и глаго́лющыя: благослове́н еси́ во ве́ки, Го́споди Бо́же оте́ц на́ших.
Мно́жество прегреше́ний мои́х прие́мля во у́м, во отча́янии быва́ю, Де́во Пренепоро́чная. Те́мже Ти́ зову́: помози́ ми, да не до конца́ поги́бну.
Жи́зни су́щую Ма́терь Тя́, Чи́стая, ве́дый, зову́ Ти: сме́рти душе́вныя изба́ви мя́, и ве́чныя жи́зни сподо́би.
Сла́ва: Изба́ви, Пренепоро́чная, от бе́д, и страсте́й, и боле́зней, и озлобле́ния, и жития́ согреше́ний, и от ве́чнаго огня́ негаси́маго, ве́рно чту́щыя Тя́ пе́сньми.
И ны́не: Вся́к язы́к сла́вит Тя́, Чи́стая, сла́ву су́щую и похвалу́ ро́да на́шего, и наста́вницу заблу́ждших, Богоро́дице Препе́тая.
ПЕ́СНЬ 8
Ирмо́с: Стра́шнаго херуви́мом, и Чу́днаго серафи́мом, и ми́ру Творца́, свяще́нницы и раби́, и ду́си пра́ведных по́йте, благослови́те и превозноси́те Его́ во ве́ки.
Все́ житие́ мое́ ижди́х в ле́ности а́з преокая́нный, и ны́не недоуме́юся, и к концу́ прибли́жихся, помози́ ми, Влады́чице.
Гре́шников прибе́жище, низве́рженных исправле́ние, Ты́ еси́, Влады́чице: сего́ ра́ди притека́ю к покро́ву Твоему́, спаси́ мя.
Сла́ва: Неусы́пну моли́тву я́ко иму́щи, Всенепоро́чная Влады́чице ми́ра, суда́ изба́ви бу́дущаго, ве́рою чту́щыя о́браз Тво́й.
И ны́не: Пое́т Тя́ вся́к язы́к сла́вяй, Бо́га бо Препе́таго родила́ еси́, Де́во Богоневе́сто: Его́же моли́ непреста́нно спасти́ ду́шы пою́щих Тя́.
ПЕ́СНЬ 9
Ирмо́с: Па́че естества́ Ма́терь, и естеству́ Де́ву, Еди́ну в жена́х благослове́нную, пе́сньми ве́рнии Богоро́дицу велича́ем.
Под Твое́ милосе́рдие прибега́ющии ве́рою избавля́ются ско́рбных бе́д жития́. Те́мже и а́з к Твоему́ покро́ву прибего́х, Богоро́дице.
Кре́пкая засту́пнице, непобеди́мая стено́ печа́льных, Чи́стая, спаси́ мя от страсте́й грехо́в, и огня́ ве́чнующаго.
Сла́ва: Све́тлыми сия́ньми возсия́вшаго Сло́ва от Тебе́, Де́во Чи́стая, озари́ мя, и спаси́ я́ко Блага́я, и от му́к исхити́.
И ны́не: Но́сиши Нося́щаго вся́ческая святы́ми рука́ми Твои́ми: Его́же моли́, Чи́стая, чужда́го злоде́йства неодержи́мых на́с спасти́.
Та́же, Досто́йно е́сть: и покло́н. Трисвято́е. По О́тче на́ш: тропари́, и про́чее обы́чно, и отпу́ст.
Вторник 
Во вто́рник у́тра 
по 1-м стихосло́вии седа́льны покая́нны, гла́с 7:
Иму́щи, душе́ моя́, врачевство́ покая́ния, приступи́ припа́дающи и воздыха́нием вопию́щи: Врачу́ ду́ш же и теле́с, свободи́ мя, Человеколю́бче, от мно́гих мои́х согреше́ний, сопричти́ мя блудни́це и разбо́йнику, и мытарю́: и да́руй ми́, Бо́же, беззако́ний мои́х проще́ние и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
И́же Петро́во отверже́ние слеза́ми очи́стив, и мытаре́ва согреше́ния воздыха́нием прости́в, Человеколю́бче Го́споди, поми́луй мя́.
Сла́ва, и ны́не, Богоро́дичен: Ра́дуйся, невмести́маго в Небесе́х, вмести́вшая во утро́бе Твое́й: ра́дуйся, Де́во, проро́ков пропове́дание, е́юже возсия́ Емману́ил: ра́дуйся, Ма́ти Христа́ Бо́га.
По 2-м стихосло́вии, седа́льны, гла́с 7:
Мытаре́ву покая́нию не поревнова́х, и блудни́цы сле́з не стяжа́х: отчаява́юся бо от недоуме́ния такова́го исправле́ния. Но Твои́м благоутро́бием спаси́ мя, Бо́же, я́ко Человеколю́бец.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
И́же блудни́цы сле́зы, и Петра́ прие́мый, и мытаря́ оправда́вый из глубины́ воздохну́вша: и мене́ отча́яннаго от де́л уще́дри, Спа́се, и спаси́ мя.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Святи́и Твои́, Го́споди, на земли́ подви́гшеся, врага́ попра́ша, и ле́сть и́дольскую упраздни́ша: те́мже и венцы́ от Тебе́ прия́ша человеколю́бца Влады́ки и ми́лостиваго Бо́га, подаю́щаго ми́рови ве́лию ми́лость.
Сла́ва, и ны́не, Богоро́дичен: Превозшла́ еси́ си́лы небе́сныя, зане́ хра́м показа́лася еси́ Боже́ственный, благослове́нная Богоро́дице, я́ко ро́ждшая Христа́ Спа́са ду́ш на́ших.
По 3-м стихосло́вии седа́лен, гла́с 7:
Подо́бен: Пло́д чре́ва Твоего́:
Я́ко блудни́ца припа́даю Ти́, Человеколю́бче, а́ще и слеза́ми ве́сь недоуме́юся ко умиле́нию: моли́твами Предте́чи я́ко о́ну умили́ ми́лостиве, и спаси́ мя.
Го́споди, скве́рну ду́ши моея́, ми́лости Твоея́ иссо́пом, уми́лостивлься я́ко бла́г омы́й, Спа́се, и очи́стив от скве́рны тиме́ния страсте́й, поми́луй мя́, Влады́ко, спаси́ созда́ние Твое́ мольба́ми Предте́чи Твоего́, Еди́не Многоми́лостиве.
Сла́ва, и ны́не, Богоро́дичен: Предста́тельнице те́плая и засту́пнице христиа́н еси́, Богоро́дице Всепе́тая: те́мже с Предте́чею, Сы́на Твоего́ моли́ обрести́ на́м ми́лость.
Кано́н покая́нен ко Го́споду на́шему Иису́су Христу́, и святы́м Его́ му́чеником. Творе́ние Ио́сифово, гла́с 7:
ПЕ́СНЬ 1
Ирмо́с: Сокруши́вшему бра́ни мы́шцею Свое́ю, и вса́дники триста́ты погрузи́вшему, пои́м Ему́, я́ко Изба́вителю на́шему Бо́гу, я́ко просла́вися.
Всегда́ согреша́ю, и не бою́ся, Тебе́, Христе́, долготерпе́нием и́щущаго моего́ покая́ния: да́ждь ми́ по́мысл обраще́ния я́ко бла́г, и не пре́зри мене́.
Грехи́ ко грехо́м прилага́яй, Христе́, при́сно ника́коже престаю́ а́з окая́нный, Еди́не Бла́же безгре́шне, уще́дри и спаси́ мя.
Му́ченичен: Де́рзостне до́блии приглаша́ху страда́льцы: сие́ три́знище испо́лнено по́двигов: теце́м, председи́т Христо́с подвигополо́жник, венчава́я победи́тели врага́.
Му́ченичен: Совлеко́стеся те́ла многообра́зными ра́нами, и нетле́ния ри́зою оде́ястеся му́ченицы му́дрии и Отца́ щедро́т сы́нове бы́сте.
Богоро́дичен: Мно́гими грехи́ озло́бленную ду́шу мою́, Богороди́тельнице Де́во, исцели́: я́ко да во гла́сех благодаре́ния, приле́жно всегда́ сла́влю Тя́.
Други́й кано́н честно́му и вели́кому Проро́ку Иоа́нну Предте́чи. Творе́ние Ио́сифово. Гла́с 7:
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Красота́ церко́вная, укра́шен яви́лся еси́ блаже́нне Предте́че: ю́же всегда́ моли́твами твои́ми спаса́й от вся́кия бу́ри ерети́чествующих, кре́пку и непоколеби́му.
Непоро́чная свяще́нная же́ртва Творцу́ прине́слся еси́, закла́н бы́л еси́ Боже́ственный Предте́че, я́ко а́гнец незло́бив. Те́мже ве́рою тя́ молю́: вся́кия мя́ зло́бы вра́жия изба́ви.
Исцели́ теле́сныя и душе́вныя на́шя боле́зни, присносла́вный Предте́че, моля́ всегда́ Сло́ва, все́х неду́ги и боле́зни благоутро́бне взе́мшаго.
Богоро́дичен: Родила́ еси́ Всесвята́я непостижи́мое Сло́во, пло́тию по ипоста́си на́м приобщи́вшагося: Того́ всегда́ моли́, спасти́ ве́рою Тебе́ при́сно блажа́щыя.
ПЕ́СНЬ 3
Ирмо́с: Небеса́ утверди́вый сло́вом, и земно́е основа́ние укрепи́вый на вода́х мно́гих, утверди́ мо́й у́м, в во́лю Твою́, Человеколю́бче.
И́же презира́яй челове́ков грехи́, мно́гаго ра́ди, Христе́, человеколю́бия, пре́зри, Еди́не Спа́се, мно́гая моя́ зла́я: да Тя́ сла́влю, Преблага́го.
Да плотска́я хоте́ния сотворю́, Твоя́ хоте́ния, Христе́, презре́в безсо́вестный, и бою́ся пла́меннаго томле́ния, Сло́ве, от него́же мя́ изба́ви.
Му́ченичен: Теле́сным боле́знем приобща́ющеся страда́льцы, на неболе́зненную взира́ху жи́знь и осла́бу: ю́же улучи́вше в ра́дости, ве́рным боле́зни при́сно облегча́ют.
Му́ченичен: Заря́ми по́двигов страстоно́сцы пре́лести лю́тую но́щь разруши́сте, и к невече́рнему све́ту преидо́сте, на́ших боле́зней тьму́ при́сно оте́млюще.
Богоро́дичен: Две́рь Бо́жию прови́де Тя́ проро́к, е́юже са́м про́йде еди́н, я́коже ве́сть, Де́во Пречи́стая. Те́мже молю́ся Ти́, покая́ния две́ри Сама́ ми отве́рзи.
И́н Ирмо́с: В нача́ле небеса́, всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом, всю́ си́лу и́х, на недви́жимем мя́ ка́мени испове́дания Твоего́ утверди́.
Солнцелу́чными мо́лниями всю́ просвеща́еши тва́рь: со́лнца бо у́мнаго звезда́ све́тлая яви́лся еси́, Предте́че. Его́же моли́ приле́жно страсте́й тьму́ отгна́ти от всеболе́зненных серде́ц на́ших.
Зако́на и благода́ти посреде́ стоя́ Боже́ственный проро́че, объявля́еши все́м я́ве, о́вому у́бо преста́тие, о́вей же просия́ние быва́ющее чи́сто: обновле́ние совершенно обетша́вшым грехи́.
Бесо́вскаго наше́ствия, от собла́зн жите́йских, и от вся́кия ско́рби на́с изба́ви, вопие́м, Христо́в Крести́телю, моля́ Преблага́го, и в де́нь су́дный муче́ний свободи́.
Богоро́дичен: Благослове́нная я́же Бо́га неска́занно ро́ждши, с Боже́ственным его́ Крести́телем, моли́, Чи́стая, непреста́нно, Влады́чице, о на́с, в напа́сти впа́дающих жите́йския, и содержи́мых грехи́.
ПЕ́СНЬ 4
Ирмо́с: Плотско́е прише́ствие Твое́, Христе́, уверя́я проро́к Авваку́м взыва́ше: сла́ва си́ле Твое́й, Го́споди.
Устрани́хся от пути́, к жи́зни веду́щаго мя́, и в ро́в злы́х впадо́х: Спа́се, не пре́зри мене́.
Сле́зныя ми́ то́ки низпосли́, Влады́ко Сло́ве Бо́жий: да отмы́ю мно́гих согреше́ний мои́х тиме́ния.
Му́ченичен: Приводи́ми я́ко А́гнцы к заколе́нию му́ченицы, бори́теля врага́ закала́ху, сла́вы сподобля́еми.
Му́ченичен: Излива́емыя крове́й то́ки прехва́льнии, пото́ки сла́достныя угото́ваша все́м восприя́тие, Боже́ственнии му́ченицы.
Богоро́дичен: Воплоти́ся от крове́й Твои́х чи́стых Госпо́дь, покая́ние челове́ком да́руя все́м, Отрокови́це, хода́тайством твои́м.
И́н Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Низложи́в по́лк вражде́бных, и до́блествовав на ни́х све́тлостию Крести́телю, во мне́ ца́рствующий гре́х низложи́, молю́ся Ти́, моли́твами Твои́ми.
Свети́льник я́влься блаже́нне мы́сленный, показа́л еси́ челове́ком Иису́са, пра́ведное вели́кое Со́лнце, и́мже озари́тися сердца́м все́х, моли́ся.
В беззако́ниих заче́нся и роди́вся, жи́ву в ле́ности, и бою́ся та́мошних муче́ний: от ни́хже мя́ исхити́, Крести́телю, Бо́га умоли́в.
Моле́ния о на́с тебе́ чту́щих, Крести́телю, Бо́гу принеси́: я́ко да изба́вит на́с вся́каго лю́таго обстоя́ния, и бесо́вскаго вре́да, мо́лимся.
Богоро́дичен: Зако́на се́ни, Тебе́ многови́дно прояви́ша ро́ждшую Бо́га: его́же моли́, Всенепоро́чная, вся́каго мя́ беззако́ния и страсте́й теле́сных изба́вити.
ПЕ́СНЬ 5
Ирмо́с: Разгна́вый но́щь стра́стную, возсия́й ми́ све́т у́мный, началоро́дную тьму́ отгна́в бе́здны, и первозда́нный све́т возсия́вый ми́ру, Соде́телю все́х.
Изба́ви мя́, Сло́ве, пра́веднаго Твоего́ гне́ва, егда́ су́диши земли́: и от мно́гих согреше́ний покая́нием очи́щ, хра́м мя́ покажи́ Твоея́ бла́гости, Еди́не Соде́телю все́х.
От зе́льныя мглы́ страсте́й ослепи́хся умо́м, и не ве́м, что́ де́лаю, онечу́вствився се́рдцем: обрати́ мя, Христе́, и покая́ние ми́ да́руй чисти́тельное скве́рн.
Му́ченичен: Три́знище испо́лнено по́тов, страда́льцы те́кше ю́ношески, к небе́сней све́тлости достиго́сте, побе́дныя по́чести от живонача́льныя руки́ прие́мше: те́мже ра́дуетеся ны́не.
Му́ченичен: Кре́пкими жи́лами свяще́нных боле́зней ва́ших, страда́льцы, удави́сте вои́стинну началозло́бнаго зми́я, и ра́йския сла́дости сподо́бистеся: те́мже восхваля́ем ва́с.
Богоро́дичен: Я́же со́лнца о́блаче све́тлый, возсия́й ми́ све́т мы́сленный и́стиннаго покая́ния, и отжени́ тьму́ лука́вых помышле́ний: да ве́рою пою́ Тя, я́ко спасе́ние ве́рных.
И́н Ирмо́с: Го́споди Бо́же мо́й, от но́щи у́треневав Тебе́ молю́ся: пода́ждь ми́ оставле́ние прегреше́ний мои́х, и к све́ту Твои́х повеле́ний пути́ моя́ напра́ви, молю́ся.
Прозя́бл еси́ гла́с вопию́щаго в пусты́х, Прему́дре, по́мыслех Бо́жия позна́ния. Те́мже молю́ Тя́: ду́шу мою́ опусте́вшую вся́кими преступле́ньми, обнови́.
Честны́й Влады́ки сосу́д показа́лся еси́ Боже́ственный Проро́че, нечи́стых дея́ний изба́ви мя́ моли́твами твои́ми: и че́сти получи́ти ве́чныя благоде́теля умоли́.
Прибли́жишася беззако́ния на мя́ вхо́дом ле́ности: о́бразы покая́ния мя́, блаже́нне Предте́че, лу́чша сотвори́, я́ко да усе́рдно пути́ Госпо́дни ше́ствую.
Богоро́дичен: Умертви́ пло́ти моея́ земна́я мудрова́ния, Богоро́дице, жи́знь ро́ждшая, сме́ртию сме́рть до конца́ Боже́ственною си́лою, Пресвята́я Чи́стая, потре́бльшую.
ПЕ́СНЬ 6
Ирмо́с: Во глубину́ грехо́вную впа́дся, Бла́же, я́ко Ио́на от ки́та вопию́ Ти: возведи́ от тли́ живо́т мо́й, и спаси́ мя, Человеколю́бче.
Но́в блудни́к яви́хся, скве́рно жи́в на земли́, и сластны́м стремле́нием подклони́хся: обрати́ мя, Христе́ Бо́же мо́й, и спаси́ мя я́ко Человеколю́бец.
Возстени́, о душе́ моя́, да изба́вишися стена́ния: прослези́ся, я́ко да сле́з непреста́нных не прии́меши иску́са та́мо в боле́зни, ни еди́ныя же иму́щих по́льзы.
Му́ченичен: Яви́стеся я́коже ка́мение, в венце́ я́ве Христо́вы це́ркве водруже́ны: и украше́ние тоя́ ле́потное бы́сте, честни́и великому́ченицы.
Му́ченичен: Кончи́ны в Бо́зе досто́йныя улучи́вше, прему́дрии, безконе́чная насле́дствуете мздовоздая́ния. Те́мже кончи́нам на́шым в покая́нии бы́ти, му́ченицы, моли́теся.
Богоро́дичен: Из глубины́ мя ле́ности безме́рных зо́л возведи́, Блага́я, я́же бе́здну благоутро́бия ро́ждши, исто́чник ми́ сле́з, Присноде́во, да́руй.
И́н Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: всеси́льне Спа́се, поми́луй на́с.
Луча́ми доброде́телей я́ве облиста́я, и светоза́рным муче́нием сия́я, просвеща́еши всю́ тва́рь, у́мнаго Восто́ка дру́же бли́жний.
Прозя́бл еси́ от ста́рицы непло́дныя, блаже́нне: те́мже вопию́ Ти: греха́ми мно́гими мя́ состаре́вшагося, покая́ния добро́тами обнови́, моли́твами Твои́ми.
Свети́льниче све́та невече́рняго Боже́ственный Проро́че, свети́льник се́рдца моего́ уга́сший возжзи́ моли́твами Твои́ми, и све́та прича́стника мя́ Боже́ственнаго сотвори́.
Богоро́дичен: Я́ко до́ждь во чре́во Твое́ Сло́во сни́де: его́же моли́, Пречи́стая Де́во, тече́ния изсуши́ти безме́рных мои́х зо́л, молю́ся Ти́.
ПЕ́СНЬ 7
Ирмо́с: Су́щым в пещи́ отроко́м Твои́м, Спасе́, не прикосну́ся, ниже́ стужи́ о́гнь. Тогда́ трие́ я́ко еди́неми усты́ поя́ху, и благословля́ху глаго́люще: благослове́н еси́ Бо́же оте́ц на́ших.
В стра́сти безче́стия впадо́х, ското́м, Спа́се, уподо́бихся, и омрачи́вся не ви́жду жда́ния Твоего́ сло́ве, долготерпели́внаго: обраще́ния ми вре́мя да́руй. И спаси́ мя.
В ле́ности житие́ мое́ сконча́х, де́я я́же не ле́ть е́сть твори́ти, и се́ ны́не про́чее ко врато́м приближа́юся а́довым, не прие́мля чу́вства: не пре́зри мя́, Христе́, и́же еди́н сы́й бла́г.
Му́ченичен: Вожделе́вше жи́зни ве́чныя ми́рови умертви́стеся, прему́дрии: и врага́ умертви́вше коне́чне, к небесе́м возлете́сте, о на́с страда́льцы при́сно моля́щеся.
Му́ченичен: Разреши́вшеся от ну́жд теле́сных, разреши́сте пре́лести у́зы, и ко Христу́ кре́пкою любо́вию му́ченицы ду́шы привяза́сте, связа́вшемуся пло́тию, и разруши́вшему кля́тву.
Богоро́дичен: Сви́ток но́в проро́к Тебе́ предви́дев, в не́мже написа́ся сло́во О́тчее. Те́мже, Чи́стая, молю́ся: в кни́зе мне́ живы́х написа́тися моли́, мно́гих мои́х зо́л разоря́ющи написа́ние.
И́н Ирмо́с: Пе́щь о́троцы огнепа́льну дре́вле росоточа́щу показа́ша, еди́наго Бо́га воспева́юще и глаго́люще: превозноси́мый отце́в Бо́г и препросла́влен.
Да́руй ми́ ту́чи сле́з моли́твами Твои́ми: и́же благоутро́бия бе́здну ре́чными струя́ми измы́вый, Предте́че, и всего́ мя очи́сти скве́рны, пло́ти же и ду́ха.
Мольбу́ принеси́, блаже́нне, над все́ми Бо́гу на́шему, я́ко да и мене́ поми́лует я́ко благоутро́бен, мно́го согреша́ющаго, и возникнове́ния ны́не не иму́щаго.
Непло́дная душе́, потщи́ся пока́ятися, да не я́ко смоко́вницу Тя́ непло́дную Боже́ственный су́д посече́т из ко́рене, Влады́це возопи́й: Бо́же, очи́стив спаси́ мя.
Умерщвле́ну ду́шу мою́ име́яй злы́ми преступле́ньми, Тя́ умертви́вшую а́д рождество́м Твои́м, молю́ Влады́чице, покая́ния мя́ о́бразы оживи́.
ПЕ́СНЬ 8
Ирмо́с: А́нгельми немо́лчно в вы́шних сла́вимаго Бо́га, небеса́ небе́с, земля́ и го́ры и хо́лми, и глубина́, и ве́сь ро́д челове́ческий, пе́сньми того́ я́ко Созда́теля и Изба́вителя благослови́те.
Преизъоби́льно наслади́вся вредя́щих сласте́й, умовре́дно несмы́сленный а́з, преидо́х вся́каго гре́шника: име́яй благоутро́бия премно́жество, пода́ждь ми́ очище́ние прегреше́ний.
Ны́не при две́рех Жени́х, свещу́ украси́, душе́, еле́ем напоя́ющи сию́ милосе́рдия, и вся́кими до́брыми де́лы: пре́жде да́же не затвори́тся две́рь, потщи́ся со Христо́м вни́ти в ра́дости неизрече́нней.
Му́ченичен: Не боя́щеся му́к, до́блии вопия́ху страда́льцы: се́ благоприя́тно вре́мя, ста́нем вси́ тве́рдым умо́м: стя́жим ма́лыми боле́зньми жи́знь неболе́зненную, и сла́дость нестаре́ющуюся.
Му́ченичен: Вода́ми Боже́ственными страстоте́рпцы Спа́совы наводня́еми при́сно, напоя́ете всю́ зе́млю подража́нием по́двигов ва́ших: и плодоно́сну сию́ доброде́тельми соде́ловаете о Христе́ во ве́ки.
Богоро́дичен: Богоро́дице, изве́стное предста́тельство, и наде́жда христиа́н, в де́нь стра́шный предста́ни ми́ прегреши́вшему мно́го: и изба́ви гее́нны стра́шныя, овца́м мя́ десны́м сочетава́ющи.
И́н Ирмо́с: Еди́наго безнача́льнаго Царя́ Сла́вы, его́же благословя́т небе́сныя си́лы, и трепе́щут чи́ни а́нгельстии, по́йте свяще́нницы, лю́дие превозноси́те его́ во ве́ки.
Уз разреши́ти ми ся мно́гих мои́х прегреше́ний, свя́зана бы́вша, и свя́занным разреше́ние пода́вшаго, моля́, Проро́че, Еди́наго Изба́вителя, да не престае́ши во ве́ки, при́сно Тя́ сла́вящаго.
Уязви́хся, Предте́че, сласте́й ору́жием, и в боле́зни се́рдца тебе́ взыва́ю: уврачу́й души́ моея́ боле́зни, Христа́ моля́, еди́наго Врача́ ду́ш же и теле́с.
Руко́ю Твое́ю, Предте́че, Его́же крести́л еси́ Сло́ва, не оскуде́й моли́ти непреста́нно, изба́вити мя́ от руки́ грехо́вныя, согреши́вшаго мно́го, и смире́ннаго и осужде́ннаго.
Я́ко погребо́х в земли́ безу́мно тала́нт, и́же ми́ от Бо́га вве́рен бы́сть, ожида́ю го́рькаго томле́ния: от него́же, Крести́телю, исхити́ мя моли́твами Твои́ми, ве́рно молю́ Тя́.
Богоро́дичен: Пребыла́ еси́ неопали́ма, прие́мши во утро́бе о́гнь нестерпи́мый, Де́во: те́мже исхити́ мя от огня́ негаси́маго, ороша́ющи мя́ ны́не, при́снаго покая́ния предо́брыми о́бразы.
Та́же, пе́снь Богоро́дицы: Вели́чит душа́ моя́ Го́спода: покло́ны.
ПЕ́СНЬ 9
Ирмо́с: Безсе́меннаго Рождества́ зача́тие кто́ ска́жет от челове́к? нетле́ннаго Рождества́ рожде́нию кто́ не почуди́тся от земноро́дных? те́м Тя́ племена́ земна́я, Богоро́дице, велича́ем.
Да насле́дим бу́дущая блага́я, воспла́чем, воздохне́м, умо́лим Христа́, до́ндеже вре́мя и́мамы ве́рнии, покая́ния и моле́ния.
Я́ко ханане́а зову́ Ти: поми́луй мя́, Христе́, я́коже дре́вле нича́щую испра́ви мя́, Иису́се: и спаси́ мя, Спа́се, я́ко Петра́, грехи́ погружа́емаго.
Му́ченичен: Стесня́еми скорбьми́, темни́цами же и муче́ньми, страстоно́сцы му́ченицы, к простра́нству утеше́ния преидо́ша, от тесноты́ и от прегреше́ний на́с избавля́ют.
Му́ченичен: Земля́ у́бо покры́ ва́ша телеса́ ны́не, не́бо же держи́т святы́я ду́хи: при́сно престо́лу предстоя́ще сла́вы, со А́нгелы ра́дуются.
Богоро́дичен: Обле́кся в мя́ Госпо́дь, из Тебе́ про́йде, Пречи́стая: Того́ у́бо моли́, оде́ждею мя́ просвети́ти све́та, Де́во, совле́кшаго мя́ ны́не страсте́й вре́тища тяжча́йшаго.
И́н Ирмо́с: Нетле́ния искуше́нием ро́ждшая, и всехитрецу́ сло́ву пло́ть взаимода́вшая, Ма́ти неискусому́жная Де́во Богоро́дице: прия́телище нестерпи́маго. Село́ невмести́маго Зижди́теля Твоего́, Тя́ велича́ем.
От свяще́ннаго ко́рене, Проро́че, прозя́бл еси́, и зло́бное коре́ние все́ исто́ргл еси́, и́миже сподавля́ема и непотре́бна быва́ема посети́ мя, блаже́нне, и Боже́ственнаго покая́ния прозяба́ти плоды́ упра́ви мя́.
Красне́йшую го́рлицу, и сла́вия Тя́ це́рковь познава́ет, вели́кий Предте́че: покая́ния бо провозгласи́л еси́ пе́снь душа́м запусте́вшым, и злы́ми олядене́вшым. Те́мже ве́рою тя́ ублажа́ем.
Ты́ пути́ веду́щыя ко спаси́тельным вхо́дом все́м показа́л еси́, сла́вный Предте́че: и́миже ходи́ти мя́ укрепи́, все́ми жития́ безпу́тии блудя́щаго, пре́лестию же зло́бу соде́лавшаго.
Стра́шный при две́рех де́нь прибли́жися, и осужде́ния дела́ имы́й, рыда́ю: Го́споди, Го́споди, Еди́не Ми́лостиве, моли́твами Твоего́ Предте́чи, и все́х святы́х, неосужде́нна тогда́ покажи́ мя.
Богоро́дичен: Све́т ро́ждшая Боже́ственный богоблагода́тная, омраче́нную преступле́ньми ду́шу мою́ просвети́, молю́ся, и тьмы́ ве́чныя свобо́дна мя́ покажи́: я́ко да велича́ю Тя́ и сла́влю Присноблаже́нную.
Та́же, Досто́йно е́сть: и покло́н. Ектениа́, и свети́лен, и псалмы́ обы́чныя.
На стихо́вне стихи́ры покая́нны, гла́с 7:
Я́ко непло́дную смоко́вницу не посецы́ мене́, Спа́се, гре́шнаго: но на мно́га ле́та проще́ние ми́ да́руй, напая́я ду́шу мою́ слеза́ми покая́ния, да пло́д принесу́ Ти ми́лостыни.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Я́ко со́лнце сы́й пра́ведное, просвети́ сердца́ пою́щих Тя́: Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Посреде́ суди́ща законопресту́пных ра́дующеся вопия́ху страстоно́сцы Твои́: Го́споди, сла́ва Тебе́.
Сла́ва, и ны́не, Богоро́дичен: Све́т, Христе́, прозя́бл еси́ от Де́вы, и просвети́л еси́ ро́д челове́ческий: Го́споди, сла́ва Тебе́.
Та́же, Бла́го е́сть: Трисвято́е. По О́тче на́ш: тропа́рь, ектениа́, и ча́с 1-й, и отпу́ст.
Во вто́рник блаже́нны, гла́с 7: 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть дре́во живо́тное, от него́же яды́й не умира́ю, но вопию́ с разбо́йником: помяни́ мя, Го́споди, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Стру́пы моего́ се́рдца неисце́льныя, Го́споди, уврачу́й, я́ко Еди́н Вра́чь ду́ш же и теле́с: и ступа́ти ми́ пра́во всегда́ поспе́й во спаси́тельныя пути́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Предтеки́й пра́ведному со́лнцу, Христо́в Крести́телю, свети́льник души́ моея́ угаше́ный мно́гою зло́бою, возжзи́ Боже́ственными моли́твами твои́ми, я́ко да ублажа́ю Тя́ всегда́ спаса́емь.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Страда́вше и венча́ни бы́вше, врага́ посрами́ли есте́, и ны́не жи́тельствуете на Небесе́х, све́та непристу́пнаго исполня́еми прему́дрии му́ченицы, моля́щеся о душа́х на́ших.
Сла́ва: Уврачу́й души́ моея́ стра́сти неисце́льныя, Боже́ственная Тро́ице: и исхити́ мя гее́нны, и искуше́ний, я́же во еди́ном Божестве́ сла́вимая благоче́стно: и ве́чнующее ми́ Ца́рство да́руй.
И ны́не: Вмести́ла еси́ нетесноме́стно во чре́ве невмести́маго: его́же всегда́ моли́, Ма́ти Чи́стая, тесноты́ вся́кия и страсте́й наведе́ния изба́вити рабы́ Твоя́, любо́вию Тя́ сла́вящыя.
Во вто́рник ве́чера 
на Го́споди, воззва́х, стихи́ры кре́стны. Гла́с 7:
Подо́бен: Не ктому́ возбраня́еми есмы́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Дре́во изгна́ мя дре́вле из рая́, ны́не же дре́во к раю́ возведе́, Тебе́ распе́ншуся, Христе́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Чу́до стра́шно, созда́нию ка́ко созда́тель предстоя́, осужда́емь е́сть, и распина́емь, на спасе́ние челове́ков!
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Кре́сте Христо́в, А́нгел святы́х чу́до, диа́волу же и бесо́м вели́кая я́зва, спаса́й рабы́ Твоя́.
Та́же мине́и стихи́ры свято́му. Сла́ва, свято́му, а́ще и́мать: И ны́не, крестоБогоро́дичен гла́са. А́ще ли не́сть мине́и, и́ны стихи́ры Богоро́дицы, гла́с 7: Подо́бен: Дне́с бди́т Иу́да:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Ви́дящи просте́рта на дре́ве А́гнца, нескве́рная А́гница и Де́ва, посреде́ двою́ разбо́йнику, увы́ мне́, вопия́ше, сладча́йшее Мое́ Ча́до! Что́ стра́нное сие́, и пресла́вное та́инство? Ка́ко Тя́ беззако́нный собо́р на Кре́ст воздви́же, и же́лчию напои́, ма́нны насы́тившаго челове́ки?
Сти́х: Хвали́те Го́спода вси́ язы́цы, похвали́те Его́ вси́ лю́дие.
Егда́ Тя на Кресте́ пригвожде́на Де́ва и Ма́ти Твоя́ узре́, Христе́ мо́й, судо́м законопресту́пным, от иуде́й на ме́сте ло́бнем: увы́ Мне́, вопия́ше, Сы́не Мо́й любе́знейший! Что́ стра́нное виде́ние се́? Ка́ко Тя́ ко Кресту́ пригвожда́ют де́ти неразу́мныя евре́йския, все́х Го́спода?
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Еди́ну Тя́, Всесвята́я Влады́чице, по рождестве́ позна́хом вси́ Де́ву я́вльшуюся, и Его́же без се́мене ро́ждши, на дре́ве ви́дящи ру́це свои́ во́лею пригвозди́вшаго, Пречи́стая пла́чущи взыва́ше: во́лею, Долготерпели́ве, умира́еши, избавля́я все́х от сме́рти пою́щих Тя́.
Сла́ва, и ны́не, КрестоБогоро́дичен: Влады́чице всесвята́я Де́во, ро́ждшая Го́спода, за милосе́рдие на Кресте́ пригвозди́вшагося, и жи́зни струи́ источи́вшаго ми́ру, Того́ умоли́ спасти́ся душа́м на́шым. Тебе́ бо еди́ну и́мамы ве́рнии прибе́жище, сте́ну и заступле́ние: те́мже и притека́ем к покро́ву Твоему́.
Та́же, Све́те ти́хий: Проки́мен дне́. И Сподо́би, Го́споди, в ве́чер се́й:
На стихо́вне стихи́ры кре́стны, гла́с 7:
Не ктому́ возбраня́еми есмы́ дре́ва живо́тнаго, упова́ние иму́ще Кре́ст Тво́й, Го́споди, сла́ва Тебе́.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Пове́шен бы́в на Дре́ве, Безсме́ртне, разруши́л еси́ се́ти диа́воли, Го́споди, сла́ва Тебе́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Неради́вше о все́х земны́х, святи́и му́ченицы, и на суди́щи Христа́ му́жески пропове́давше, возме́здия о му́ках от него́ прия́сте: но я́ко иму́ще дерзнове́ние, Того́ умоли́те, я́ко всеси́льнаго Бо́га, ду́шы на́шя спасти́, притека́ющих к ва́м, мо́лимся.
Сла́ва, и ны́не, КрестоБогоро́дичен: Своего́ Сы́на на Дре́ве ви́дящи дре́вле, се́рдце Твое́ ору́жием печа́ли уязвля́ше, Пречи́стая.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́ и отпу́ст.
Во вто́рник на повече́рии 
кано́н Пресвяте́й Богоро́дице. Гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Уста́ви бу́рю сласте́й, и страсте́й мои́х, тишино́ю Боже́ственныя Твоея́ мольбы́, Пренепоро́чная: я́ко да ти́хим се́рдцем Твое́ славосло́влю неизглаго́ланное Рождество́.
Все́ жела́ние и сла́дость спасе́ния Рождество́м Твои́м бы́сть, Богоро́дице Влады́чице: вся́ку го́ресть отгоня́й, е́же от страсте́й прегреше́ний, рабо́м Твои́м.
Сла́ва: Изба́ви мя́, Пречи́стая, бесо́вския пре́лести, озлобле́ния же и вре́да, и искуше́ния: да ве́рою Тя́ сла́влю, су́щую по Бо́зе засту́пницу и покро́в мо́й.
И ны́не: Яви́лся еси́ при купине́ Моисе́ю, Бо́жий Сло́ве, я́ко о́гнь попаля́я, и не опаля́я же отню́д, е́же от Де́вы Рождество́ Твое́ вообража́я: Ея́же ра́ди челове́ка вообрази́л еси́.
ПЕ́СНЬ 3
Ирмо́с: В нача́ле небеса́ всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом, всю́ си́лу и́х: на недви́жимем мя́ ка́мени испове́дания Твоего́ утверди́
Возне́сшагося на Кре́ст, и низло́жшаго а́да, Богоро́дице, Сего́ приле́жно моли́ о ве́рно пою́щих Тя́ всегда́ гла́сы и пе́сньми свяще́нными, наде́жде ми́ра, и ве́рных заступле́ние.
Вы́шшая небе́с, и сла́внейшая херуви́м, заче́нши родила́ еси́ Бо́га: те́мже моли́ Его́, прегреше́ний изба́вити мя́, и осужде́ния стра́шнаго, Твое́ю милосе́рдою мольбо́ю, и па́че сло́ва си́лою Твое́ю.
Сла́ва: Измени́вшая челове́ки от тли́ сме́рти, Рождество́м Твои́м, Влады́чице, тле́ния мя́ страсте́й и неду́г изба́ви, и прегреше́ний лю́тых: и живо́т нестаре́ющийся да́руй ми́, Боже́ственным хода́тайством Твои́м.
И ны́не: Неизме́нно челове́ком уподо́блься по всему́, Бо́жий Сло́ве, от Де́вы Чи́стыя проше́л еси́ я́ве, и все́м яви́л еси́ Богонача́лие Трисве́тлое, в неразли́чне Существе́, неизме́нных Ипоста́сех.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Ми́лость Твою́ и милосе́рдие на рабы́ Твоя́, Чи́стая, простри́, при́сно моля́щыя Тя́, стра́шныя му́ки избавля́ющи моли́твами Твои́ми.
Чи́стою моли́твою, и те́плою ве́рою, к Тебе́ прибега́ю, Пренепоро́чная: Ты́ бу́ди очисти́лище мно́гих прегреше́ний мои́х, избавля́ющи и спаса́ющи мя́.
Сла́ва: Ра́дости на́шея Хода́таица Пречи́стая, Твои́м Рождество́м яви́ся Влады́чице: Сего́ моли́, Пренепоро́чная, напа́стей изба́вити, и ве́чныя жи́зни сподо́бити мя́.
И ны́не: О́тческих не́др не отлу́чься, и от Де́вы вопло́щься, Христе́ Бо́же, сохрани́ ста́до Твое́, смотре́ния Твоего́ покланя́ющееся Боже́ственным образо́м.
ПЕ́СНЬ 5
Ирмо́с: Но́щь несветла́ неве́рным, Христе́, ве́рным же просвеще́ние в сла́дости слове́с Твои́х. Сего́ ра́ди к Тебе́ у́треннюю, и воспева́ю Твое́ Божество́.
Тя́ молю́, Де́во Чи́стая, от мра́чнаго греха́ ду́шу мою́ изба́вити, и озари́ти Боже́ственною заре́ю покая́ния ми́лости Твоея́.
Су́щыя в пучи́не лю́тых напа́стей, и ну́жных страсте́й, Пресвята́я Чи́стая, Твои́ми моли́твами и мольба́ми изба́ви, и спаси́ хва́лящих Тя́.
Сла́ва: Я́же Бо́га заче́нши во утро́бе деви́честей, и ро́ждши, Богоро́дице Пресвята́я, Тя́ пою́щыя от вся́каго изба́ви ве́чнаго осужде́ния.
И ны́не: Ве́дуще Бо́жию Тя́ Ма́терь, Чи́стая, и засту́пницу на́шу, Тя́ хода́таицу предлага́ем спасе́ния на́шего ко Ще́дрому Го́споду.
ПЕ́СНЬ 6
Ирмо́с: Возопи́х, Го́споди, внегда́ скорбе́ти ми́, к Тебе́, и возве́л еси́ живо́т мо́й, Многоми́лостиве.
Твоего́ Сы́на, Влады́чице, вознесе́ннаго на Кре́ст, и изба́вльшаго челове́ки от тли́, умоли́ спасти́ся на́м.
Пречи́стая Влады́чице, не оста́ви мене́, на Тя́ упова́ющаго: но Твою́ ускори́ по́мощь.
Сла́ва: От печа́ли изба́ви призыва́ющих Твое́ Боже́ственное и́мя, и стра́шныя свободи́ му́ки.
И ны́не: Пречи́стая Влады́чице, наде́ждо тве́рдая, любо́вию. пою́щыя Тя́, я́ко и́стинную Богоро́дицу, сохрани́.
Та́же, Го́споди, поми́луй. три́жды. Сла́ва, и ны́не:
Седа́лен, гла́с 7:
Распе́ншагося на́с ра́ди Христа́ Бо́га, и низло́жшаго сме́рти держа́ву, непреста́нно моли́, Богоро́дице Де́во, да спасе́т ду́шы на́шя.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г и препросла́влен.
В недове́дении и печа́ли сы́й, и в беда́х, Пречи́стая, Тя́ призыва́ю те́пле от се́рдца моего́: предвари́, и изба́ви мя́, и пода́ждь, Чи́стая, утеше́ние мне́.
Прегреше́ний мно́гих, и страсте́й треволне́ния обурева́ют мя́, и ко глубине́ поги́бели низво́дят: да́ждь мне́ ру́ку, Богоро́дице, и спаси́, и поми́луй мя́ си́лою Твое́ю.
Сла́ва: Твою́ Ма́терь привожду́ Ти в моли́тву, Спа́се Человеколю́бче: ю́же прие́м изба́ви мя́ прегреше́ний и бу́дущаго суда́, и ве́чнующаго изми́ муче́ния.
И ны́не: Умерщвле́ну ду́шу стяжа́в лю́тыми преступле́ньми, Тя́ молю́, Влады́чице, умори́вшую а́д Рождество́м Твои́м, покая́ния о́бразы оживи́ мя.
ПЕ́СНЬ 8
Ирмо́с: Вои́стинну Су́щаго Бо́га, и все́х существа́ вино́внаго, Христа́ превозно́сим, и славосло́вим во вся́ ве́ки.
Спаси́ мя, Пречи́стая, от бе́д, и тли́, и страсте́й: к Тебе́ бо прибега́ю мое́й наде́жде, и Боже́ственному спасе́нию.
В ча́с коне́чный, от клеветни́к лю́тых изъе́мши, Влады́чице Де́во, к Боже́ственному жили́щу Сама́ наста́ви мя́.
Сла́ва: Возни́кни, о душе́, Богоро́дице припа́дающи возопи́й: Наде́жде и Спасе́ние все́х, огня́ ве́чнаго изба́ви мя́.
И ны́не: Еди́ну в жена́х Благослове́нную Де́ву воспои́м, Христа́ превозноша́юще и славосло́вяще во вся́ ве́ки.
ПЕ́СНЬ 9
Ирмо́с: Ма́ти Бо́жия и Де́ва, ро́ждшая, и де́вствующая па́ки, не естества́ де́ло, но Бо́жия снизхожде́ния: те́м я́ко Еди́ну, Бо́жиих чуде́с сподо́бльшуюся, Тя́ при́сно велича́ем.
Богоро́дица прино́сит Ти́ мольбу́ о мне́, Влады́ко Христе́, ю́же прии́м, изба́ви мя́ от вся́кия му́ки.
Всегда́ молю́ Тя, Влады́чице: смире́нную изба́ви ду́шу мою́, бу́дущаго суда́ и му́ки.
Сла́ва: Творца́ моего́ и Зижди́теля моли́, Де́во, стра́шнаго изба́вити мя́ суда́, и жи́знь дарова́ти ми́.
И ны́не: Всенепоро́чная Ма́ти Де́во Чи́стая, душе́вных скве́рн изба́ви Твое́ ста́до, Тебе́ велича́ющее.
Та́же, Досто́йно е́сть: Трисвято́е. По О́тче на́ш: тропари́ и про́чее обы́чно, и отпу́ст.
Среда 
В сре́ду у́тра 
по 1-м стихосло́вии, седа́льны кре́стны, гла́с 7:
Це́рковь вопие́т Ти́, Христе́ Бо́же, в пе́вке, и ке́дре, и кипари́се покланя́ющися Тебе́: побе́ды ве́рным да́руй, Богоро́дицы ра́ди, и поми́луй на́с.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
И́же мене́ ра́ди претерпе́вый, е́же на Кресте́ пригвожде́ние, приими́ мое́ бо́дренное хвале́ние, Христе́ Бо́же, и спаси́ мя.
Сла́ва, и ны́не, КрестоБогоро́дичен: Распе́ншагося на́с ра́ди Христа́ Бо́га, и низложи́вшаго сме́рти держа́ву, непреста́нно моли́, Богоро́дице Де́во, да спасе́т ду́шы на́шя.
По 2-м стихосло́вии, седа́льны кре́стны, гла́с 7:
Огня́ светле́йшее, и пла́мене де́йственнейшее дре́во показа́л еси́, Христе́, Креста́ твоего́, попаля́ющее грехи́ челове́ков, и просвеща́ющее сердца́ пою́щих во́льное Твое́ распя́тие: Христе́ Бо́же, сла́ва Тебе́.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Облада́яй безпло́тными си́лами, и све́дый души́ моея́ ле́ностное, Кресто́м Твои́м спаси́ мя, Христе́ Бо́же, я́ко Человеколю́бец.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Ра́дуйтеся пра́веднии, да веселя́тся небе́сная: на земли́ бо му́ченицы подвиза́вшеся, врага́ попра́ша: да игра́ет Це́рковь победи́тельная, пра́зднующи подвигополо́жнику еди́ному, и победотво́рцу Христу́ Бо́гу, подаю́щему ми́рови ве́лию ми́лость.
Сла́ва, и ны́не, КрестоБогоро́дичен: Егда́ зря́щи Тя́, Го́споди, Де́ва, распина́ема, пла́чущи вопия́ше Ти́: воспева́ю Твое́ неизрече́нное, о Сы́не Мо́й, долготерпе́ние, и е́же к челове́ком кра́йнее и Боже́ственное соше́ствие.
По 3-м стихосло́вии седа́льны, гла́с 7:
Распе́ншуся Ти́, Влады́ко Христе́, вра́г свя́зан бы́сть, и сме́рть умертви́ся: ду́шы, я́же во а́де в преиспо́дних содержи́мыя, от у́з разреша́хуся.
И́же на́с ра́ди во́льное прие́мый распя́тие, сокруши́ враги́ неве́дущыя Тя́ Бо́га и́стиннаго, и спаси́ на́с.
Сла́ва, и ны́не, КрестоБогоро́дичен: Кресто́м Сы́на Твоего́ при́сно соблюда́еми, Де́во, прило́г бесо́вских избега́ем: те́мже Тя́ по до́лгу воспева́юще сла́вим, Богоро́дице Всепе́тая.
Кано́н Честно́му и Животворя́щему Кресту́ Госпо́дню, [его́же краегране́сие: Кре́ст насажде́ный пре́лесть исто́ргий.] Творе́ние ки́р Ио́сифово. Гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Распя́тие Влады́ка поноша́емь терпи́т, челове́ков оте́мля поноше́ния, я́ко Человеколю́бец: копие́м в ре́бра пробода́ется, си́м закала́я врага́ бори́теля.
Я́коже лу́к напря́г Кре́ст Тво́й, Ми́лостиве, стрела́ми уязви́л еси́ гвозде́й сопротивобо́рца, Спа́се, и от него́ дре́вле уязвле́ныя челове́ки исцели́л еси́.
Му́ченичен: Кровьми́ святы́х, ме́рзкая крове́й преста́ша скверне́ния, и́долом приноси́мая: вся́ же земля́ освяти́ся, те́х хвала́ми при́сно ублажа́ющи.
Му́ченичен: Воспе́ша си́лы небе́сныя, земны́х зря́ще в телеси́ со безпло́тными борю́щихся: отню́дуже подвигополо́жник си́х венцы́ побе́ждших венча́.
Богоро́дичен: Раздра́ся рукописа́ние Ада́мово, вопия́ше Пречи́стая Влады́чица, копие́м Сы́не прободе́ну Ти́ бы́вшу: те́мже воспева́ю Твое́ страда́ние, все́м источи́вшее безстра́стие, Влады́ко. Други́й кано́н пресвяте́й Богоро́дице: творе́ние Ио́сифово. Гла́с 7:
Ирмо́с то́йже.
Пою́щыя, Богоро́дице, вели́чия Твоя́ любо́вию, Твоя́ снабди́ лю́ди, и от вре́да изба́ви: Ты́ бо все́х еси́ Предста́тельница и Наста́вница, Чи́стая, и утвержде́ние.
Во́ду безсме́ртия ро́ждши, Де́во, исцеле́ния во́ды на́м пода́ждь, вся́ смертоно́сныя стра́сти ду́ш на́ших и теле́с омыва́ющи.
Честно́е, Влады́чице Богора́дованная, селе́ние яви́лася еси́ поче́тшаго естество́ пра́отца: те́мже Тя́, Чи́стая, мо́лим, вся́каго безче́стия страсте́й изба́ви на́с.
Со́лнце пра́вды ро́ждши ми́рови, тьму́ отжени́ от воспева́ющих Тя́ ве́рою, Отрокови́це, во светоза́рнем Твое́м се́м и святе́м хра́ме, Всенепоро́чная.
ПЕ́СНЬ 3
Ирмо́с: В нача́ле небеса́, всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом, всю́ си́лу и́х: на недви́жимем мя́ ка́мени испове́дания Твоего́ утверди́.
Пропны́й не́бо я́ко ко́жу, на дре́ве распросте́рл еси́ ру́це, Иису́се, руки́ неудержа́ние Ада́мова греха́ исцеля́я, я́ко ми́лостив, и исхища́я все́х от руки́ льсти́ваго борца́.
Тебе́ те́рнием, Царю́, лю́дие законопресту́пнии венчава́ют, сла́вою венча́вшаго челове́ки, и преслуша́ния Ада́мова те́рние искорени́вшаго, Христе́, и насади́вшаго все́м богоразу́мия прозябе́ние.
Му́ченичен: Естество́м су́ще сме́ртни, безсме́ртию в то́м поучи́тися изво́листе, прему́дрии: те́мже ра́ны и ско́рби, му́ченицы, гоне́ния же, бие́ния, и удо́в отсече́ния, вся́ ра́дующеся, претерпе́сте.
Му́ченичен: Тве́рдым по́мыслом, потреби́ти вся́ претя́щаго льсти́ваго врага́ вы́ страда́льцы смири́сте, смири́вшеся о Христе́, и вознесо́стеся держа́вою Боже́ственною, на того́ вооружи́вшеся.
Богоро́дичен: Во́лею закла́наго А́гнца на стра́сть прише́дша, зря́щи Ма́ти и А́гница, сле́з исто́чники пролива́еши, глаго́лющи: что́ сие́ Ча́до Свяще́нное, ка́ко умерщвля́ешися, оживи́ти вся́ уме́ршыя промышля́я?
И́н Ирмо́с то́йже.
Да́ждь рабо́м Твои́м, Чи́стая, спаси́тельная проше́ния, в Боже́ственнем Твое́м се́м хра́ме, в не́мже исто́чник чуде́с показа́ла еси́: источа́я при́сно наи́тием Боже́ственным, и ве́чнаго изба́ви муче́ния.
Ми́лостей бе́здну Христа́ па́че вины́ и сло́ва, да́теля все́х благи́х ро́ждши, Чи́стая, Боже́ственный хра́м Тво́й се́й показу́еши вои́стинну, осене́нием твои́м Боже́ственным, вся́ческих страсте́й очище́ние.
Благослове́н пло́д Твоего́ чре́ва, Де́во Богоро́дице, все́х ра́досте: ра́дость бо всему́ ми́ру родила́ еси́, и весе́лие вои́стинну, Человеколю́бца, разгна́вши печа́ль грехо́вную, Богоневе́сто.
Ковче́же мы́сленный, я́же нетле́нную ма́нну ро́ждшая ми́ру вои́стинну, посреде́ на́с, Де́во, прииди́ в ча́с се́й, и вся́кия на́с измени́ скве́рны, чи́сте Тебе́ ублажа́ющих.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
На земли́ челове́к я́влься, небе́сныя челове́ки соверши́л еси́, вознесе́н бы́в на дре́во, Влады́ко, вся́ совозне́сл еси́ воспева́ющыя Твоя́ страда́ния.
За сме́ртных умира́еши, Животе́, за непра́ведныя, Иису́се мо́й пра́ведный, стра́сть терпи́ши поно́сную: пое́м, Долготерпели́ве, безме́рное благоутро́бие Твое́.
Му́ченичен: Звере́й устремле́ния, вре́ния о́гненная, ру́к же и но́г отсече́ния, исторга́ния удо́в, и вся́ческую ину́ю му́ку претерпе́сте му́ченицы, хода́тайствующую Боже́ственное наслажде́ние.
Му́ченичен: От теле́сных коне́ц страда́льцы, ко Христу́ все́х Бо́гу зову́ще, услы́шани бы́сте, и на ка́мень вознесо́стеся Боже́ственнаго ны́не соверше́ния.
Богоро́дичен: Мольбу́ о на́с к воплоще́нному из Тебе́, Богоро́дице, сотвори́, я́ко да обря́щем по́мощь во вре́мя напа́сти, и́же Того́ стра́сти сла́вящии.
И́н Ирмо́с то́йже.
Тя́ Авваку́м го́ру дре́вле возгласи́в, Пречи́стая Богоро́дице, доброде́тельми приосене́нную, все́х, Влады́чице, осеня́ющую, от опале́ния зло́бы нача́льнаго борца́.
Моле́ние Го́споду принеси́, воплоще́нному из Твои́х, Влады́чице, пречи́стых крове́й, спасти́ лю́ди Твоя́ вся́каго вре́да, Тебе́ по до́лгу блажа́щыя.
Твоя́ пресла́вная сия́ богоблагода́тная Це́рковь бы́сть во исцеле́ние ду́ш же и теле́с: уставля́ет бо вся́ку боле́знь, и очища́ет от страсте́й ве́рно Тебе́ блажа́щыя.
Посеще́нием Твои́м, Де́во, спаси́ те́плым и честны́м, все́х с любо́вию прибега́ющих, Влады́чице, к Твоему́ заступле́нию, посеща́й и дава́й я́же к жи́зни проше́ния.
ПЕ́СНЬ 5
Ирмо́с: Го́споди, Бо́же мо́й, от но́щи у́треневав, Тебе́ молю́ся: пода́ждь ми́ оставле́ние прегреше́ний мои́х: и к све́ту Твои́х повеле́ний пути́ моя́ напра́ви, молю́ся.
Распя́тие прия́т во злы́х отя́тие, Бо́жий Сло́ве, же́лчи же вкуси́л еси́, сла́достнаго бра́шна го́рький вре́д потребля́я. Сла́ва мно́гому благоутро́бию Твоему́.
И́же на Кресте́ воздви́жением Твои́м, всю́ зе́млю поколеба́л еси́ Боже́ственною Твое́ю держа́вою, и исцеля́еши ея́, Влады́ко, сокруше́ния, и коле́блемая сердца́ к Твоему́ утвержда́еши позна́нию.
Му́ченичен: Распросте́р велиа́р всю́ду се́ти зло́бныя, но не объя́л е́сть Христо́вы му́ченики: криле́ бо прие́мше о́гненныя, ко оби́телем Боже́ственным достиго́ша.
Му́ченичен: Ма́нием неоску́дным от Бо́га обожа́еми страстоте́рпцы, боле́зненных муче́ний отню́д не устраши́стеся, я́коже ино́му стра́ждущу, си́це прему́дрии са́ми пребы́сте.
Богоро́дичен: Ки́има очи́ма воззрю́, О́ко изсуша́ющее вся́ бе́здны, Сы́не Мо́й, угаша́емое, на Кресте́ ви́сящу Ти́? Чи́стая Де́ва вопия́ше, рыда́ньми Себе́ смуща́ющи.
И́н Ирмо́с: Но́щь несветла́ неве́рным, Христе́, ве́рным же просвеще́ние в сла́дости слове́с Твои́х: сего́ ра́ди к Тебе́ у́тренюю, и воспева́ю твое́ Божество́.
Отягче́нных сно́м грехо́вным, Чи́стая, бо́дры творя́щи, оба́че же в пречестне́м хра́ме Твое́м, Твое́ю бо́дренною Боже́ственною моли́твою на́с уще́дри, Богоневе́сто.
Да́ждь, Чи́стая, все́м на́м ру́ку по́мощи к Тебе́ прибега́ющым, и отмы́й вся́кия зло́бы скве́рну, и боле́зни очи́сти моли́твами Твои́ми.
Я́же Бо́га заче́нши во утро́бе деви́честей, и ро́ждши, Богоро́дице Пречи́стая, Тя́ пою́щих изба́ви вся́каго ве́чнаго осужде́ния.
В хра́м Тво́й ве́рою приходя́щих ду́шы обновля́ются обетша́вшыя грехми́, и по до́лгу Тя́ вси́, Пренепоро́чная, сла́вят.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Изба́вителю сы́й Еди́не, це́ну Твою́ вда́л еси́ спаси́тельную Кро́вь, и искупи́л еси́ плене́ныя ны́, Преблаги́й, и Твоему́ Роди́телю приве́л еси́, уби́в Кресто́м, Христе́, мучи́теля.
Невоздержа́нием дре́вле паде́ние лю́тое подъя́х, Христо́с же воздвиза́емь на дре́во, ру́це просте́р, па́дшаго мя́ воздви́же, и уязви́вся во́лею, вся́ моя́ я́звы я́ве исцели́.
Му́ченичен: Дрема́нием пре́лести отню́д не воздрема́вшеся, вся́ко устремле́ние успи́сте мучи́телей, му́ченицы: и и́же пра́ведным прили́чным сно́м у́спше блаже́ннии, бо́дреннии о все́х моли́твенницы бы́сте.
Му́ченичен: Утвержде́ни на ка́мени Боже́ственных Христо́вых повеле́ний, вра́жиими ко́зньми непревра́тни пребы́сте всесла́внии му́ченицы: и того́ нога́ми попра́сте богому́дренно, к Бо́гу боголе́пне ше́ствующе.
Богоро́дичен: Ю́но отроча́ ражда́еши, Богоро́дице, пре́жде ве́к безле́тно Отцу́ сразумева́емаго, обновля́ющаго Кресто́м челове́чество, обетша́вшее грехми́ злонача́льнаго сове́том, Пренепоро́чная.
И́н Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: Всеси́льне Спа́се, поми́луй на́с.
Еди́на на́м спасе́ния источи́ла еси́ во́ду, Еди́на Чи́стая, распале́ние пре́лести изсуши́вши, ороша́еши ра́зум и́стинный рабо́м Твои́м.
Одушевле́нный Бо́га на́шего гра́де, ста́до Твое́ от безбо́жных ва́рвар, тру́са же и ну́жди, и вся́ческаго искуше́ния свободи́.
Я́звы ду́ш на́ших, Богоро́дице, отжени́, моли́тв Твои́х окропле́нием, и теле́сныя неду́ги: да Боже́ственными гла́сы воспева́ем Тя́.
Я́же разреши́вшая от боле́зней, Де́во, Е́ву, Рождество́м Твои́м Пречи́стым, Отрокови́це, разреши́ ми боле́зни стра́стныя души́ же и телесе́.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г и препросла́влен.
Неболе́зненную обре́те жи́знь пра́отец, Тебе́ во́лею поболе́вшу на Кресте́ и ме́ртву бы́вшу, и зми́я умертви́вшу, Иису́се Христе́ Многоми́лостиве.
Зако́нныя кля́твы изба́вихомся вси́: Законода́вец бо воздви́жеся на Кре́ст, благослове́ние приснотеку́щее и благода́ть, и ми́лость, и тле́нию источи́в потребле́ние.
Му́ченичен: Во́льными устремле́ньми приступа́юще к муче́нием му́ченицы, во́лею пострада́вшаго вообража́ху: от него́же венча́вшеся, со А́нгелы ны́не ликовству́ют.
Му́ченичен: Те́ло преда́вше разли́чным му́кам, прехва́льнии му́ченицы, кро́вными пролия́нии безпло́тныя враги́ удави́сте, и исто́чники исцеле́ний источа́ете.
Богоро́дичен: Ка́ко не воспла́чуся, Сладча́йшее Ча́до, на Кресте́ зря́щи Тя́? ка́ко не возрыда́ю непра́ведно Тебе́ стра́ждуща, Судие́ Пра́веднейший? Де́ва Ма́ти веща́ше.
И́н Ирмо́с то́йже.
О́гнь ро́ждшая Боже́ственный, Де́во, хвра́стныя попали́ стра́сти воспева́ющих Тя́, Всепе́тая, и све́том озари́ покая́ния все́х, мо́лимся.
Нетле́нная Отрокови́це, от тли́ на́с изба́ви: Бо́жия пала́то одушевле́нная, хра́мы на́с покажи́ Боже́ственнаго ду́ха, в Це́ркви Твое́й непреста́нно ве́рою пою́щих Тя́.
Струи́ излива́еши исцеле́ний все́м, исто́чник бо жи́зни родила́ еси́: и те́плою, Богоро́дице, моли́твою Твое́ю, сие́ Твое́ ста́до очи́сти от скве́рны, Богоневе́сто.
О́бразы вси́ Боже́ственнаго Твоего́ Рождества́, Боже́ственнии проро́цы ви́девше, ра́достно воспева́ху, вопию́ще: препе́тый отце́в Бо́же благослове́н еси́.
ПЕ́СНЬ 8
Ирмо́с: Неопа́льная огню́ в Сина́и прича́щшаяся Купина́, Бо́га яви́ медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́: вся́ дела́ Госпо́дня Го́спода по́йте, и превозноси́те во вся́ ве́ки.
Кро́вь и вода́ исте́кшая из ре́бр Твои́х, Спа́се, ми́р ве́сь обнови́ша, и нетле́ние источи́ша: же́ртвы же ме́рзкия и проли́тие скве́рных крове́й преста́ша. Те́мже Тя́ вся́ дела́ я́ко Го́спода пое́м, и превозно́сим во вся́ ве́ки.
Венце́м терно́вым увя́злся еси́, Спа́се, о́цта и же́лчи вкуси́л еси́, и оплева́н бы́л еси́, и бие́н, воздви́глся еси́ на Кресте́, гво́здие прие́м, и́миже спасе́н бы́в а́з взыва́ю Ти́: вся́ дела́ Госпо́дня Го́спода по́йте, и превозноси́те Его́ во вся́ ве́ки.
Му́ченичен: От неистощи́мых сокро́вищ и́стины, пресве́тло обогати́вшеся страда́льцы, вся́ку нищету́ оплева́сте и́дольскую, и обогати́телие ни́щих яви́стеся, вопию́ще: вся́ дела́ Госпо́дня Го́спода по́йте, и превозноси́те Его́ во вся́ ве́ки.
Му́ченичен: Законоположе́ния злочести́вых небрегу́ще, я́коже о́троцы, му́ченицы, во о́гнь горя́щ вве́ржени бы́сте, в не́мже ро́су Бо́жию прохла́ждшую ва́с обрето́сте, вопию́ще: вся́ дела́ Госпо́дня Го́спода по́йте, и превозноси́те Его́ во вся́ ве́ки.
Богоро́дичен: Зако́нный дре́вле Тя́ ковче́г прообража́ше, Чи́стая, не скрижа́ли вну́трь нося́щ, но Христа́ Законода́вца, Его́же беззако́ннии лю́дие на Кресте́ пригвозди́ша, на́с вопию́щих спаса́юща: вся́ дела́ Госпо́дня Го́спода по́йте, и превозноси́те Его́ во вся́ ве́ки.
И́н Ирмо́с: Еди́наго Безнача́льнаго Царя́ сла́вы, Его́же благословя́т небе́сныя си́лы, и трепе́щут чи́ни а́нгельстии, по́йте, свяще́нницы, лю́дие превозноси́те Его́ во ве́ки.
Чуде́с бе́здну источа́ющи ми́ру, Всепе́тая, страсте́й на́ших струю́ изсуши́, и оставле́ния ро́су источи́ на́м, ве́рою несумне́нною почита́ющым Тя́, Де́во.
Из Тебе́ Со́лнце пра́ведное возсия́, во тьме́ страсте́й седя́щым, Тебе́ све́т соде́ла, Всепе́тая Чи́стая: те́мже Тя́ по до́лгу пои́м, Богоро́дице.
Це́рковь всесве́тлая Бо́жия бы́вши, собира́ющыяся во святе́м Хра́ме Твое́м рабы́ Твоя́, ду́ха жили́ща покажи́, Чи́стая, Тебе́ славосло́вящыя во вся́ ве́ки.
Све́том Твоего́ Рождества́ вселе́нную чудоле́пно просвети́ла еси́, Богоро́дице, и́стиннаго Бо́га на руку́ Твое́ю носи́вши, просвеща́ющаго при́сно ве́рою зову́щыя: вся́ дела́ Госпо́дня Го́спода по́йте, и превозноси́те Его́ во ве́ки.
ПЕ́СНЬ 9
Ирмо́с: Ма́ти Бо́жия и Де́ва, ро́ждшая и де́вствующая па́ки, не естества́ де́ло, но Бо́жия снизхожде́ния: те́м я́ко еди́ну Бо́жиих чуде́с сподо́бльшуюся, Тя́ при́сно велича́ем.
Кре́пость вра́жия отню́д оскуде́, Тебе́ кре́пко на Дре́ве си́льне возопи́вшу к пребезнача́льному Отцу́ Твоему́, и созва́вшу расточе́нныя о́вцы Твоя́, Влады́ко Христе́, к Твоему́ позна́нию.
Я́коже А́гнец воздви́глся еси́, Влады́ко, на Кре́ст во́лею, исхища́я от во́лка слове́сныя, Спа́се, о́вцы Твоя́, и во огра́де Твои́х повеле́ний затворя́я сия́ воспева́ющыя Тя́.
Му́ченичен: Твои́х страсте́й подража́телие явля́еми благосла́внии страстоте́рпцы, многообра́зныя ви́ды му́к претерпе́ша, Человеколю́бче: отню́дуже венцы́ улучи́ша сла́вы, и Ца́рствия Твоего́, Христе́, сподо́бишася.
Му́ченичен: Со́лнечныя облистава́ют благода́ти, просвеща́юще ве́рныя, честны́х страстоте́рпец достохва́льное торжество́: отню́дуже и и́же сие́ при́сно соверша́ющии, тьмы́ прегреше́нии лю́тых избавля́емся.
Богоро́дичен: Све́т мы́сленный на Кресте́ облиста́, Тво́й, Пречи́стая, Сы́н, и нача́льники тьмы́ обличи́, Пренепоро́чная: со́лнечный помрачи́ све́т, и ве́рных исполне́ния, Чи́стая, просвети́л е́сть.
И́н Ирмо́с: Нетле́ния искуше́нием ро́ждшая, и Всехитрецу́ Сло́ву пло́ть взаимода́вшая, Ма́ти неискусому́жная, Де́во Богоро́дице, Прия́телище Нестерпи́маго. Село́ Невмести́маго Зижди́теля Твоего́, Тя́ велича́ем.
Свяще́ннейши вы́шних си́л яви́лася еси́, Творца́ бо все́х поро́ждши, Ма́ти Неискусому́жная свята́я Богоро́дице: те́мже Тя́ со А́нгелы сла́вим, непреста́нно воспева́юще вели́чия Твоя́.
Я́ко просвеща́емь заря́ми Боже́ственнаго Ду́ха, го́ру, Де́во, зри́т Тя́ дре́вле присе́нную свяще́ннейший проро́к, Богоро́дице. Те́мже Тя́ со А́нгелы земни́и ублажа́ем, я́коже прорекла́ еси́, Богоблаже́нная.
Ру́чка яви́лася еси́ ма́нну Боже́ственную нося́щи, ле́ствица ви́дена была́ еси́ челове́ки от земли́ возводя́щи, еди́на неискусому́жная Де́во Богоро́дице. Те́мже Тя́ соше́дшеся ве́рнии славосло́вим по до́лгу, Богора́дованная.
Бы́вшая Божества́ Отрокови́це селе́ние, бы́вша мя́ разбо́йников душетле́нных верте́п, и де́лателище вся́каго беззако́ния, ба́нею мя́ сле́з омы́вши, Боже́ственнаго Ду́ха жили́ще яви́.
Све́т ро́ждшая еди́на предве́чный, ве́чныя мя́ тьмы́ изба́ви, Влады́чице, и просвети́, Де́во, ду́шу мою́, страстьми́ жития́ всю́ омраче́нную, да любо́вию при́сно сла́влю Тя́.
Та́же, Досто́йно е́сть: и ектениа́, и свети́лен, и псалмы́ обы́чныя.
На стихо́вне стихи́ры кре́стны, гла́с 7:
Влады́ка сы́й Человеколю́бче Жизнода́вче, искупи́л еси́ Кресто́м Твои́м вселе́нную, Го́споди, сла́ва Тебе́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
На Кресте́ пригвозди́ся лоза́ и́стинная, и объима́ша язы́цы ра́й с разбо́йником: сия́ сла́ва церко́вная, сие́ бога́тство Ца́рствия. Пострада́вый на́с ра́ди, Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Свети́ла яви́шася вселе́нней, всехва́льнии страстоте́рпцы Христо́вы, вопию́ще: Го́споди, сла́ва Тебе́.
Сла́ва, и ны́не, КрестоБогоро́дичен: На Дре́ве пригвожде́на Тя́ во́лею, я́ко Всенепоро́чная узре́ пла́чущи поя́ше держа́ву Твою́.
Та́же, Бла́го е́сть: Трисвято́е. По О́тче на́ш: тропа́рь, ектениа́, и ча́с пе́рвый, и про́чее, и отпу́ст.
В сре́ду блаже́нны, гла́с 7: 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть Дре́во живо́тное, от Него́же яды́й не умира́ю, но вопию́ с разбо́йником: помяни́ мя, Го́споди, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Распросте́рл еси́ на Кресте́ дла́ни, просте́ртия руки́ Ада́мовы к Дре́ву сне́дному, исправля́я поползне́ние, Ще́дре, ра́ди бла́гости мно́гия: те́мже Тя́ сла́вим благоде́телю, Го́споди.
Сти́х: Блаже́ни есте́, егда́ поно́сят ва́м, и изжену́т и реку́т вся́к зо́л глаго́л, на вы́ лжу́ще Мене́ ра́ди.
На ме́сте Тя́ ло́бнем собо́р евре́йский, Христе́ Царю́, распя́, сокруша́юща лука́ваго губи́тельную главу́, и источа́юща на́м от ре́бр святы́х Твои́х ре́ки оставле́ния.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Подо́бящеся Христо́вым страсте́м честны́м и спаси́тельным, му́ченицы прехва́льнии, претерпе́сте му́ки многови́дныя, и к безсме́ртию преидо́сте вку́пе: те́мже блажи́ми есте́.
Сла́ва: Соблюди́, о Тро́ице Свята́я! Пою́щыя Тя́ рабы́ Твоя́, укрепи́ си́лою Креста́, и к вы́шнему гра́ду ходи́ти напра́ви на́с: иде́же и бы́вше, обря́щем ми́лость.
И ны́не: Распина́ема из Тебе́ ро́ждшагося зря́щи, слезя́ще, утро́бою смуща́ющися, Ма́ти Чи́стая: ка́ко сия́ во́лею стра́ждеши, Сы́не, зову́щи, хотя́ челове́чество от страсте́й изба́вити?
В сре́ду ве́чера 
на Го́споди, воззва́х, стихи́ры святы́м апо́столом, гла́с 7:
Подо́бен: Не ктому́ возбраня́еми есмы́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Богоразу́мия сла́внии Апо́столи ра́лом возде́лавше зе́млю всю́, ве́рных мно́жество возрасти́сте.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Страсте́й мои́х разруши́те зи́му, и тишину́ ми возсия́йте, чи́стаго проли́тия, блаже́ннии апо́столи.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Я́ко ученицы́ Сло́ва, от несмы́сльства приведо́сте к ра́зуму Бо́жию язы́ков собо́ры.
Та́же в мине́и стихи́ры свято́му. Сла́ва, свято́му, а́ще и́мать: И ны́не, Богоро́дичен гла́са. А́ще ли не́сть мине́и: и́ны стихи́ры свято́му и вели́кому чудотво́рцу Никола́ю, гла́с 7:
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний его́.
Я́коже пре́жде изба́вил еси́, о́тче, воево́ды умре́ти иму́щыя, моли́твами твои́ми Нико́лае, та́кожде и ны́не на́с спаси́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
И́же ве́рою и любо́вию вся́ призыва́ющыя, и пою́щыя тя́, всеблаже́нне святи́телю Нико́лае, изба́ви печа́лей.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Гла́да и губи́тельства, тру́са и скорбе́й, и вся́кия ну́жды свободи́ рабы́ Твоя́, святи́телю прему́дре Нико́лае.
Сла́ва, и ны́не, Богоро́дичен: Мольбу́ принеси́ Твои́х ра́б к Твоему́ Сы́ну, Всечи́стая, да спасе́т вся́, я́же созда́.
Та́же, Све́те ти́хий: Проки́мен дне́.
На стихо́вне стихи́ры апо́стольски, гла́с 7:
Апо́столи сла́внии, столпи́ церко́внии, и́стины пропове́дницы, свети́ла су́ще све́тлая, вы́ огне́м духо́вным вся́ку пре́лесть попали́сте, челове́ческий ро́д ве́рою просвети́сте. Те́мже мо́лим вы́: моли́те Спа́са и Бо́га на́шего, умири́ти ми́р, и спасти́ ду́шы на́шя.
Сти́х: К тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Апо́столи Христо́вы, де́латели Спа́совы, Кре́ст у́бо я́коже ра́ло на ра́мех нося́ще, оляде́вшую зе́млю и́дольскою пре́лестию очи́стивше, и ве́ры сло́во все́ясте: досто́йно почита́еми есте́, святи́и Христо́вы Апо́столи.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Всехва́льнии му́ченицы, овча́та духо́вная, всесожже́ния слове́сная. Же́ртвы прия́тны, благоуго́дны Бо́гови, ва́с ни земля́ сокры́, но не́бо прия́т. Вы́ А́нгелом соприча́стницы бы́сте. С ни́миже моли́те, мо́лим вы́, Спа́са и Бо́га на́шего, умири́ти ми́р, и спасти́ ду́шы на́шя.
Сла́ва, и ны́не, Богоро́дичен: Еди́ну по Рождестве́ Пречи́стую Де́ву воспои́м, я́ко Ма́терь Бо́га Сло́ва, глаго́люще: сла́ва Тебе́.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
В сре́ду на повече́рии 
кано́н Пресвяте́й Богоро́дице, гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: Те́мже немо́кренно пешеше́ствовав Изра́иль, пое́т Тебе́ пе́снь побе́дную.
Вода́ми живото́чными, Де́во, напо́й иста́явшую ду́шу мою́ зно́ем грехо́вным, я́ко да кла́с плодоно́сен возращу́, Чи́стая, Боже́ственнаго умиле́ния.
Одожди́ ми, Чи́стая, ка́пли умиле́ния щедро́тными ка́плями, и́миже отмы́ю, Отрокови́це, всю́ душе́вную скве́рну, от невня́тия е́й прибы́вшую.
Сла́ва: Ты́, Соде́теля Твоего́ во утро́бе прие́мши, без тли́ родила́ еси́, Младе́нца Бо́га су́ща бы́вшаго, стра́нно чу́до, Рабо́ и Ма́ти еси́, Влады́чице безневе́стная.
И ны́не: Изба́вителя челове́ческому ро́ду, и Свободи́теля и Спа́са, Христа́ на́м родила́ еси́, Де́во Ма́ти Пречи́стая: те́мже я́ве Тя́ зна́юще, Хода́таицу жи́зни ве́чныя сла́вим.
ПЕ́СНЬ 3
Ирмо́с: В нача́ле небеса́ всеси́льным сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом всю́ си́лу и́х, на недви́жимем мя́ ка́мени испове́дания Твоего́ утверди́.
Теле́сную багряни́цу от Твои́х Пречи́стых крове́й обагри́в Ца́рь все́х, и сию́ носи́в кроме́ тле́ния естество́м, Бо́г же и Челове́к, от Тебе́ про́йде, Де́во, име́я Ца́рство неизме́нно.
Я́ко сокро́вище благи́х, и неизрече́нных, Де́во, да́нное все́м от Бо́га, подае́ши на́м незави́стное благода́ти, чуде́сныя да́ры, в напа́стех и беда́х и в не́мощех, моля́щымся Ти́.
Сла́ва: Тя́ Дании́л чу́дный прови́дя го́ру, Чи́стая, от нея́же ка́мень отсече́ся Христо́с, сокруши́ бесо́вския истука́ны. Те́мже я́ко все́х до́брых песносло́вим вину́, изба́влени Рождество́м Твои́м.
И ны́не: Богогла́сный Тя́ не́когда прови́де сви́ток, в не́мже Сло́во написа́ся, Чи́стая, пе́рстом О́тчим. Те́мже моли́ся в кни́зе написа́ти мя́ жи́зни, лука́вое писа́ние грехо́в мои́х растерза́вши.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Моли́тву к Ро́ждшемуся из Тебе́, Богоро́дице, сотвори́, я́ко да обря́щем по́мощь во вре́мя обстоя́ния, и́же стра́сти Того́ сла́вящии.
Ми́ро из Тебе́, Пресвята́я Чи́стая, излия́вшееся, Соде́тель естества́, благово́ния испо́лни вся́ческая Боже́ственными разуме́ньми, и смра́дную ле́сть прогна́.
Сла́ва: Я́ко мы́сленную ле́ствицу, Чи́стая, поставле́й Тя́ су́щым на земли́ Христо́с Бо́г, Тобо́ю к Небе́сным Боже́ственным дея́нием ве́рныя возво́дит, я́ко Милосе́рд.
И ны́не: Отягче́н вре́менем мно́гим грехо́вным, Блага́я, зову́ Ти: очище́ние ми́ яви́ся, Бо́га ро́ждшая, ми́ра Взе́млющаго прегреше́ния.
ПЕ́СНЬ 5
Ирмо́с: Го́споди Бо́же мо́й, от но́щи у́треневав, Тебе́ молю́ся: пода́ждь ми́ оставле́ние прегреше́ний мои́х, и к све́ту Твои́х повеле́ний пути́ моя́ напра́ви, молю́ся.
Ма́ти Человеколю́бца и Бо́га, Препе́тая Богоро́дице, ве́рою Тя́ и любо́вию пе́сньми восхваля́ющему при́сно, очище́ние Твои́ми мольба́ми прегреше́ний мои́х низпосли́ мне́.
Пречи́стая Богоро́дице, прия́телище су́щи неизме́ннаго Све́та, и хра́м Боже́ственныя Зари́, мою́ ду́шу омраче́нную, све́том Твои́м просвети́, молю́ся.
Сла́ва: Го́споди Бо́же мо́й, И́же бы́ти Челове́к изво́ливый, молю́ся Ти́: благоволи́ спасти́ мя́ блу́днаго, ра́ди чи́сто ро́ждшия Тя́ Де́вы, и Чи́стыя Отрокови́цы.
И ны́не: Влады́чице Богома́ти, мои́х прегреше́ний пода́ждь проще́ние, Я́же Жи́знь ипоста́сную ми́рови ро́ждшая, Пренепоро́чная.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти́: из смертоно́сныя глубины́ возведи́ мя.
От тли́ сме́рти, и е́же от Ада́ма греха́, Твои́м изба́вихомся, Богоро́дице, безсе́менным Рождество́м: Бо́г бо вку́пе и челове́к Еди́ный, То́йже и Сы́н Сы́й, избавле́ние согреше́ний ве́рным да́руя.
Мои́х прегреше́ний, Влады́чице, раздери́ рукописа́ние, в кни́зе мя́ спасе́нных написа́вши, Боже́ственными моли́твами Твои́ми: я́ко да во хвале́нии Тя́ пою́, святе́йшую херуви́м су́щую.
Сла́ва: Отринове́нныя дре́вле, пра́ведным Твои́м судо́м, Христе́, от Твоего́ лица́, призва́л еси́ плотски́м прише́ствием, я́ко Милосе́рд. И ны́не, Бла́же, согре́шшыя ны́ приими́, и от зо́л премени́.
И ны́не: Очище́ние ро́ждшую, и гре́шников Благода́теля, Де́во Пречи́стая, молю́ Тя́: вины́ безме́рных прегреше́ний мои́х разреши́ Ма́тернею Твое́ю моли́твою: и́маши бо я́ко Ма́ти к Сы́ну, е́же мощи́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 7:
Под кро́в Тво́й вси́ земноро́днии прибега́ем, изба́ви ве́чнующаго огня́ ду́шы на́шя, Блага́я.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый Отце́в Бо́г и препросла́влен.
Отягче́нный у́м мо́й сно́м, Всенепоро́чная, ко благи́м де́ланием воздви́гни: я́ко да ублажа́ю Тя́, Честне́йшую вся́кия тва́ри.
Ю́нии трие́ о́троцы посреде́ пе́щи Твое́ прообража́ху Рождество́: не опали́ся у́бо, о́гнь ро́ждши, Чи́стая. Те́мже ве́щныя ми́ стра́сти се́рдца попали́.
Сла́ва: В жена́х Тя́ кра́сну и добру́ Прекра́сный Госпо́дь уразуме́в, из Тебе́ воплоти́ся. Того́ у́бо моли́, Пресвята́я Отрокови́це, спасти́ мя.
И ны́не: Боже́ственная Роса́ из Тебе́ проше́дши, иста́явшыя зно́ем грехо́вным, ороша́ет, Пренепоро́чная. Те́мже Тя́ молю́, иста́явшую ду́шу мою́ ороси́.
ПЕ́СНЬ 8
Ирмо́с: Неопа́льная огню́ в Сина́и прича́щшаяся купина́ Бо́га яви́, медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́, вся́ дела́ Госпо́дня, Го́спода по́йте, и превозноси́те во вся́ ве́ки.
Неопа́льна огне́м в Сина́и бесе́довавши купина́, Твое́ показу́я стра́нно Рождество́ Богови́дцу Моисе́ю. Те́мже уди́влься стра́нному Рождеству́ Твоему́, Чи́стая, ра́дуяся вопия́ше: вся́ дела́ Госпо́дня Го́спода по́йте, и превозноси́те Его́ во ве́ки.
Умерщвле́ный мо́й у́м грехо́м, Я́же живо́т ро́ждшая, Чи́стая Де́во, оживотвори́, и спаси́ к Бо́гу премене́нии Твои́ми Ма́терними, при́сно мя́ пою́ща: вся́ дела́ Госпо́дня Го́спода по́йте, и превозноси́те Его́ во ве́ки.
Сла́ва: Име́ю Тя́, Чи́стая, в нощи́ и во дни́ храни́тельницу неотсту́пну, от мы́сленных и ви́димых вра́г, ника́коже наве́та зла́ и лука́ва ужаса́юся, поя́ Христу́: вся́ дела́ Госпо́дня Го́спода по́йте, и превозноси́те Его́ во вся́ ве́ки.
И ны́не: От Своего́ Человеколю́бия, Сы́н Тво́й, Богоро́дице, я́ко Бла́г преклоня́емь, Тя́ подаде́ по́мощь на враги́, и цельбу́ страсте́й ве́рою зову́щым: вся́ дела́ Госпо́дня Го́спода по́йте, и превозноси́те Его́ во вся́ ве́ки.
ПЕ́СНЬ 9
Ирмо́с: Нетле́ния искуше́нием ро́ждшая, и Всехитрецу́ Сло́ву пло́ть взаимода́вшая, Ма́ти неискусому́жная Де́во Богоро́дице: прия́телище Нестерпи́маго, село́ Невмести́маго Зижди́теля Твоего́, Тя́ велича́ем.
Неокра́домое бога́тство де́вства Твоего́, Ма́ти пло́тию яви́лася еси́ Вседержи́теля, Неве́сто Неискусому́жная, Де́во Богоро́дице, воспита́вши, я́ко Младе́нца, Пита́ющаго я́ко Зижди́теля ве́сь ми́р, и Освяща́юща.
Человеколю́бнейшее Сло́во ро́ждши, Де́во, грехи́ ми́ра взе́млющее, Сего́ моли́, на́м низпосла́ти грехо́в разреше́ние, ве́рою несумне́нною по до́лгу Тя́ блажа́щым.
Сла́ва: Грехолюби́в сы́й, трепе́щу и бою́ся, да не внеза́пу коне́ц жития́ дости́гнет мя́, Чи́стая Влады́чице, все́х оби́димых предста́тельнице, и о́бразы мя́ покая́ния укрепи́ти ны́не умоле́на бу́ди.
И ны́не: Да не во о́гнь по́слеши мя́, угото́ванный мне́, мо́лит Тя́ Де́ва, ро́ждшая Тя́, и Боже́ственный безпло́тный ли́к, апо́столи, проро́цы, му́ченицы и священнонача́льницы, и ду́си пра́ведных, Всеще́дрый и Многоми́лостиве.
Та́же, Досто́йно е́сть: и покло́н. Трисвято́е. По О́тче на́ш: тропа́рь, и про́чее по обы́чаю, и отпу́ст.
Четверг 
В четверто́к у́тра 
по 1-м стихосло́вии, седа́льны апо́стольски, гла́с 7:
Де́латели селу́ Твоему́ яви́л еси́ Апо́столы Твоя́, Сло́ве, посека́ющыя и́долы: те́мже Тя́, Влады́ку, во язы́цех пропове́давше, благоче́стно возвели́чиша.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Земны́я на земли́ сла́вы не возлюби́сте, сла́внии, Бо́га Небе́снаго челове́ком пропове́давше, тому́ все́х приведо́сте.
Сла́ва, и ны́не, Богоро́дичен: А́ще и Ма́терь Тя́ тва́рь позна́, но Де́ву Тя́ Зижди́тель показа́л е́сть: родила́ бо еси́ пло́тию Христа́ Бо́га, спаса́ющаго ду́шы на́шя.
По 2-м стихосло́вии, седа́льны, гла́с 7:
Я́ко на́шего спасе́ния окорми́тели прему́дрыя апо́столи Христа́ Бо́га, пе́ньми и пе́сньми по до́лгу почти́м: ти́и бо пре́лести нече́стие отгна́вше, ми́р спасо́ша, я́ко самови́дцы Сло́ва, и слуги́, и дру́зи, и бра́тия бы́вше.
Сти́х: Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь.
Проро́цы пропове́даша, апо́столи научи́ша, му́ченицы испове́даша, и мы́ ве́ровахом: я́ко Ты́ еси́ Христо́с сы́н Бо́жий, Изба́витель ми́ра.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Му́ченицы Твои́, Го́споди, врага́ победи́ша, и пре́лесть и́дольскую посрами́ша, вооружи́вшеся Креста́ Твоего́ си́лою: те́мже и со А́нгелы воспева́юще Тя́, вопию́т побе́дную пе́снь, славосло́вяще Тя́, Христе́. Те́х моли́твами пода́ждь душа́м на́шым очище́ние и ве́лию ми́лость.
Сла́ва, и ны́не, Богоро́дичен: Ра́дуйся, из Нея́же непрело́жно Сло́во пло́ть бы́сть, и всели́ся в ны́: ра́дуйся, Чи́стая, Апо́столов и му́чеников ра́дование, и на́с ве́рных спасе́ние: ра́дуйся, Ма́ти Христа́ Бо́га.
По 3-м стихосло́вии седа́льны, гла́с 7:
Подо́бен: Пло́д чре́ва:
Ученицы́ Госпо́дни всехва́льнии, и́же подсо́лнечную всю́ я́ко свети́ла озари́вше, во тьме́ страсте́й мя́ и прегреше́ний су́ща, просвети́тися ми́, моли́те.
Свети́ла вы́ су́ще ми́ру, Госпо́дни Апо́столи, облистава́ете при́сно сло́во ве́рным, отгоня́юще зе́льне пре́лести мглу́. Те́мже и просвеща́ете язы́ки креще́нием, я́ко пропове́дницы Тро́ицы су́ще, при́сно почита́емии.
Сла́ва, и ны́не, Богоро́дичен: Я́же ми́ру ра́досте, Де́во, Твоего́ Сы́на непреста́нно со Апо́столы моли́, проще́ние дарова́ти на́ших прегреше́ний, и жития́ исправле́ние.
Кано́н святы́м сла́вным и всехва́льным апо́столом. Творе́ние Феофа́ново. Гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Ма́нием к Боже́ственному богови́дни бы́вше, бо́ги сокруши́сте безбо́жных, и к Боже́ственней все́х воздвиго́сте любви́, ве́ровавших Бо́гу, всечестни́и. [Два́жды.]
Со́ль я́коже бы́вше всея́ земли́, богоглаго́ливии Госпо́дни Апо́столи, согни́тие все́ уста́вите се́рдца моего́, и обуя́вшее лю́те исцели́те.
Все́х Судия́ Пра́веднейший, егда́ хо́щет во второ́е прише́ствие с ва́ми се́сти Боже́ственнии Апо́столи, тогда́ вся́каго осужде́ния на́с изба́вите.
Богоро́дичен: Пречи́стая Богоро́дице, со безпло́тными А́нгелы, и проро́ки, и му́ченики и Апо́столы моли́: я́ко да оставле́ние прегреше́ний прии́мем, Де́во, и бога́тую ми́лость.
Други́й кано́н свято́му и вели́кому чудотво́рцу Никола́ю. [его́же краегране́сие: Приими́ моле́ние седмо́е, Нико́лае.] Творе́ние Ио́сифово. Гла́с 7:
Ирмо́с: Поспе́шествовавшему Бо́гу во Еги́пте Моисе́ови, извести́ Изра́иля, Тому́ Еди́ному пои́м, я́ко просла́вися.
Просла́влено на земли́ преше́д житие́, тебе́ сла́вящыя, Нико́лае, прича́стники та́мо су́щия сла́вы сотвори́.
В пучи́не лю́тых пла́вающе, жите́йских искуше́ний волна́ми, Всеблаже́нне, окружа́еми есмы́: от ни́хже на́с спаси́.
Ру́ку ми́ ны́не пода́тельную по́мощи пода́ждь, о́тче Нико́лае, от вра́г ви́димых и неви́димых изба́ви мя́.
Богоро́дичен: И́же невеще́ственныя слуги́ сотвори́в, из Тебе́, Богоро́дице, роди́ся за ми́лость неизрече́нную, челове́ки ви́димь бы́сть.
ПЕ́СНЬ 3
Ирмо́с: В нача́ле Небеса́ всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом, всю́ си́лу и́х: на недви́жимем мя́ ка́мени испове́дания Твоего́ утверди́.
Я́ко небеса́ сла́ву Бо́жию, я́коже рече́ проро́к, пове́дуете Боже́ственнии ученицы́, уясня́юще его́ Боже́ственное воплоще́ние, и страда́ния я́ве му́дрии: и́миже страсте́й и сме́рти все́х, и тли́ изба́вите.
Стре́лы Христа́ си́льнаго изъощре́ны яви́стеся, от стре́л мя́ лука́ваго, му́дрии ученицы́ Госпо́дни, изба́вите: и уязвле́ное лю́те грехо́вным ору́жием мое́ се́рдце исцели́те.
Прельще́ннаго мя́ лю́те и оде́жды обнаже́на Боже́ственныя, Боже́ственными оде́ждами, Христо́вы ученицы́, просвети́ти потщи́теся: и́же вра́жия кова́рства обнажи́вше вся́, и того́ в сту́д облеко́сте.
Богоро́дичен: Си́лы небе́сныя составле́й сло́вом, и́же проро́ком благода́ть пода́вый, и ученико́м, и все́м му́чеником: те́х моли́твами, Бо́же, и Пречи́стыя Ма́тере Твоея́, спаси́ все́х, и уще́дри я́ко милосе́рд.
И́н Ирмо́с: Небеса́ утверди́вый сло́вом, и земно́е основа́ние укрепи́вый на вода́х мно́гих, утверди́ мо́й у́м в во́лю Твою́, Человеколю́бче.
О вселе́нней принося́ моле́ния, от вся́кия ну́жды и скорбе́й безчи́сленных спаси́ на́с, свя́те Нико́лае.
Свя́занных неизбе́жно из темни́цы я́коже изба́вил еси́: соу́зы растерза́в зо́л мои́х, моли́твами твои́ми, примири́ Бо́гу, свя́те Нико́лае.
В нощи́ и во дни́ засту́пника тя́ нарица́ем, на́шя моли́твы принеси́ Го́сподеви, сохраня́я на́с при́сно, свя́те Нико́лае.
Богоро́дичен: Клеще́ я́же Боже́ственный у́гль прие́мши в Боже́ственней утро́бе Твое́й, ника́коже опали́вшися, попали́, Пречи́стая, на́ша прегреше́ния.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
И́же Отцу́ сопресто́льный Сы́н, на земли́ вопло́щься я́ко челове́к, избра́ ва́с ученики́, Его́ Божество́ пропове́дати все́м язы́ком. [Два́жды.]
К созида́телем все́х страсте́й впа́дся умовре́дно окая́нный а́з, се́рдцем уязви́хся. Те́мже молю́ся, исцели́те мя́ вра́чеве боля́щих, Апо́столи.
От страсте́й изба́вите на́с, и от бе́д лю́тых, и скорбе́й, апо́столи сла́внии, и от вся́кия напа́сти, и всеболе́зненныя му́ки.
Богоро́дичен: Я́же Бо́гу Ма́ти избра́нныя, со Апо́столы свяще́нными, и му́ченики, и проро́ки моли́ся, бе́д и скорбе́й и прегреше́ний изба́витися на́м.
И́н Ирмо́с: Покры́ла е́сть Небеса́, Христе́ Бо́же, смотре́нием Твои́м, доброде́тель неизрече́нныя му́дрости Твоея́, Человеколю́бче.
Прему́дростию твое́ю очерни́в А́риев у́м е́ресию помраче́нный, и от того́ прельща́емыя, Нико́лае, просвети́л еси́.
Уврачу́й моя́ мно́гия стру́пы богоприя́тными твои́ми моли́твами, богоблаже́нне о́тче Нико́лае, и се́рдце мое́ просвети́.
Умертви́в стра́стныя взыгра́ния, от ни́хже мя́ умерщвле́наго, моли́твами твои́ми, всеблаже́нне, оживи́в, но́ва сотвори́.
Богоро́дичен: Родила́ еси́ пло́тию Безле́тнаго: Его́же моли́ многоле́тных зо́л на́с изба́вити, пою́щих Тя́, Всенепоро́чная.
ПЕ́СНЬ 5
Ирмо́с: Го́споди Бо́же мо́й, от но́щи у́треневав Тебе́ молю́ся: пода́ждь ми́ оставле́ние прегреше́ний мои́х, и к све́ту Твои́х повеле́ний пути́ моя́ напра́ви, молю́ся.
Го́споди Бо́же мо́й, Апо́столом Твои́м ми́р дре́вле дарова́вый, те́х моли́твами ми́р да́руй все́м, и прегреше́ний проще́ние. [Два́жды.]
Го́споди Бо́же мо́й, све́дый согреше́ния души́ моея́, и неиспра́вленный нра́в се́рдца моего́, ту́не мя́ уще́дрив спаси́, Апо́стол мольба́ми.
Го́споди Бо́же мо́й, разбо́йника, и блудни́цу согреши́вшую, мно́гия ра́ди спа́сл еси́ бла́гости: и моли́твами Твои́х Апо́стол, и мене́ блу́днаго уще́дри.
Богоро́дичен: Го́споди Бо́же мо́й, рожде́йся от Де́вы неискусобра́чныя, Тоя́ моли́твами и Апо́стол Твои́х очище́ние согреше́ний ми́ да́руй, и бу́дущия изба́ви му́ки.
И́н Ирмо́с: У́тренюет ду́х мо́й к Тебе́, Бо́же, зане́ Све́т еси́, и Твоя́ повеле́ния бы́ша исцеле́ния рабо́м Твои́м, Человеколю́бче.
Сове́ты О́тче, подвиза́емыя при́сно на ны́, ненака́занных челове́к Твои́ми моли́твами, Нико́лае, безде́льны сотвори́.
Соу́зы зо́л на́ших расто́ргни твои́ми моли́твами, связа́вый зло́бу душетле́ннаго зми́я, всесвяты́й Нико́лае.
Ра́зумом при́сно согреша́юще, и мно́жеством лю́тых содержи́ми, о́тче, предста́теля тя́, Нико́лае, те́пла призыва́ем.
Богоро́дичен: Мари́е, Госпоже́ всея́ тва́ри, от врага́ безсту́дно облада́ти и́щуща смире́нное се́рдце мое́, Богороди́тельнице, до конца́ свободи́.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю, примета́ема я́ко Ио́на, Христе́, вопию́ Ти: из смертоно́сныя глубины́ возведи́ мя.
Са́мыя му́дрости Боже́ственнии ученицы́ бы́вше, е́ллинскую обуи́ша прему́дрость, и мудреца́ зло́бы погуби́ша: и в неве́дении блудя́щыя, све́том благоче́стия прему́дрии просвети́ша. [Два́жды.]
И́же Петро́во дре́вле слеза́ми прегреше́ние очи́стив, того́ моли́твами души́ моея́ неисче́тная согреше́ния очи́сти, безме́рнаго ра́ди Твоего́ благоутро́бия и премно́гия, Христе́, благосты́ни.
И́же ниневи́тяны дре́вле пока́явшыяся уще́дрив, и мене́ обы́чным Твои́м милосе́рдием поми́луй, Апо́стол Твои́х ра́ди: и да не за мно́жество прегреше́ний, Изба́вителю, мно́жество приложи́ши муче́ния.
Богоро́дичен: Я́же Све́т Ро́ждшая, просвети́ ду́шу мою́ омраче́нную страстьми́: и моли́ со Апо́столы, с проро́ки же и му́ченики, от вся́каго греха́, вся́каго вре́да, вся́кия зло́бы вра́жия изба́вити мя́.
И́н Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: Всеси́льне Спа́се, поми́луй на́с.
Разори́л еси́ сме́рти непра́ведный су́д, и спа́сл еси́ ми́лостию твое́ю, о́тче Нико́лае, хотя́щыя умре́ти, я́ко те́плый помо́щник призыва́ющым тя́.
Неду́ги ду́ш на́ших утиши́: и уста́ отверза́ющаяся всу́е на лю́бящих тя́, свяще́ннейший па́стырю, загради́.
Па́жить го́рькую злоче́стия а́риева потреби́л еси́, Нико́лае, растворе́нием слове́с твои́х, священнотаи́нниче, правосла́вным утвержде́ние ты́ бы́л еси́.
Богоро́дичен: Уврачу́й, Всенепоро́чная, неисце́льно боля́щую, окая́нную ду́шу мою́ жите́йскими пре́лестьми, и мно́гих грехо́в обстоя́нии.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г, и препросла́влен.
Пе́щь дре́вле го́рькаго безбо́жия, росо́ю Боже́ственнаго пропове́дания угаси́сте, сла́внии апо́столи, зову́ще: превозноси́мый отце́в Бо́г и препросла́влен. [Два́жды.]
Лю́таго мя́, Христе́, греха́, и во а́де муче́ния, и в гее́нне боле́зней исхити́: и спаси́ мя, молю́ся, мольба́ми, Сло́ве, Апо́стол Твои́х.
Сло́ва мре́жею из глубины́ неве́дения челове́ки улови́вше, и потопля́ема мя́ безме́рными прегреше́нии, и обурева́ема, ученицы́ Христо́вы, спаси́те.
Богоро́дичен: Со А́нгелы, с му́ченики и Апо́столы, Всенепоро́чная, Твоего́ Сы́на моли́ и Го́спода, спасти́ся рабо́м Твои́м от напа́стей вся́ческих и скорбе́й.
И́н Ирмо́с: Пе́щь горя́щую ороси́л еси́, Спа́се, о́троки спа́сл еси́ пою́щыя и глаго́лющыя: благослове́н еси́ во ве́ки, Го́споди Бо́же оте́ц на́ших.
Красота́ церко́вная бы́в, му́дре Нико́лае, вся́кия мя́ некрасоты́ страсте́й безче́стных изба́ви, благода́теля всего́ ми́ра моля́, святи́телю, при́сно.
Ту́чами моли́тв твои́х, Нико́лае му́дре, все́х на́с напо́й сердца́: я́ко да принесе́м плоды́ досто́йны покая́ния, святи́телю Нико́лае.
Просвети́ твои́ми моли́твами на́ша помышле́ния, ве́рою у́тренюющих, и Бо́га сла́вящих, разори́вый мольба́ми твои́ми артеми́ды ка́пища.
Богоро́дичен: Вся́к язы́к ве́рою сла́вит Тя́, Чи́стая, сла́ву су́щую и похвалу́ ро́да на́шего, и наста́вницу заблу́ждших, Богоро́дице Преблаже́нная.
ПЕ́СНЬ 8
Ирмо́с: Неопа́льная огню́ в Сина́и прича́щшаяся купина́ Бо́га яви́, медленоязы́чному и гугни́вому Моисе́ови, и о́троки ре́вность Бо́жия три́ непребори́мыя во огни́ певцы́ показа́: вся́ дела́ Госпо́дня, Го́спода по́йте, и превозноси́те во вся́ ве́ки.
У́глие огне́м разу́мным разже́гшеся, я́коже тро́стие всю́ и́дольскую ле́сть попали́ша, Христо́вы ученицы́, и просвети́ша ве́рных ду́шы, взыва́ющыя: вся́ дела́ Госпо́дня Го́спода по́йте, и превозноси́те во вся́ ве́ки. [Два́жды.]
Омраче́нную ду́шу мою́ грехо́м, и омраче́нное страстьми́ безче́стия ны́не просвети́те се́рдце мое́, све́ту присносу́щному прича́стницы Христо́вы Апо́столи, я́ко да непреста́нно зову́: вся́ дела́ Госпо́дня Го́спода по́йте, и превозноси́те во вся́ ве́ки.
Уя́звленную ду́шу мою́ ядови́тыми го́рдаго угрызе́ньми, и́же я́звы пло́тию прие́мый, исцели́ моли́твами свяще́нных Твои́х ученико́в, и спаси́ пою́щыя: вся́ дела́ Госпо́дня, Го́спода по́йте, и превозноси́те во вся́ ве́ки.
Богоро́дичен: Неопа́льно ро́ждши о́гнь, сохрани́лася еси́, Де́ва Пречи́стая: те́мже моли́, Его́же родила́ еси́, со безпло́тными ли́ки и Апо́столы, спасти́ся ве́рою пою́щым: вся́ дела́ Госпо́дня, Го́спода по́йте, и превозноси́те во вся́ ве́ки.
И́н Ирмо́с: В пещи́ о́троки подража́юще, духо́вную ро́су прие́мшии: ве́рою зове́м: благослови́те дела́ Госпо́дня, Го́спода.
В Ми́рех мироуха́нное те́ло твое́, всесвя́те Нико́лае, лежа́щее, ми́ро притека́ющым источа́ет, и уставля́ет неду́ги челове́ком.
Ми́ру тя́ засту́пника показа́ ми́ра Творе́ц и Госпо́дь: те́мже призыва́ющым тя́ в ну́ждах ны́не, Нико́лае, обрета́ешися изба́витель гото́вейший.
Не́сть, и́же призва́вый тя́ в ско́рбех, и ско́ро не обря́щет утеше́ния. Те́мже тебе́ мо́лимся: вся́ боле́зни на́шя, Нико́лае, облегчи́.
Богоро́дичен: Пое́т вся́к язы́к и сла́вит Тя́, Де́во Богоневе́сто, Бо́га бо препе́таго родила́ еси́: Его́же моли́ непреста́нно, спасти́ся душа́м на́шым.
Та́же, пое́м пе́снь Богоро́дицы: Вели́чит душа́ моя́ Го́спода: с покло́ны.
ПЕ́СНЬ 9
Ирмо́с: Нетле́ния искуше́нием ро́ждшая, и Всехитрецу́ Сло́ву пло́ть взаимода́вшая, Ма́ти неискусому́жная Де́во Богоро́дице: прия́телище Нестерпи́маго, село́ Невмести́маго Зижди́теля Твоего́, Тя́ велича́ем.
Сы́ны све́та и дне́ ва́с яви́л е́сть, Бо́га отца́ Сло́во: сего́ возлюби́вше Боже́ственнии Апо́столи свети́ла вселе́нныя, бесо́в потреби́телие, наста́вницы заблу́ждших, Це́ркве тве́рдая основа́ния яви́стеся. [Два́жды.]
Ра́ла словесе́, и́же на вы́ях легча́йшее сего́ и́го носи́вшии, обнови́те ны́не олядене́вшую страстьми́ ду́шу мою́, и покая́ния се́менем плодоно́сну сию́ соде́лайте.
О законоположе́ниих мя́ Боже́ственных неради́вша, и бы́вшаго мя́ бесо́в жили́ще, и де́лателище вся́каго греха́ уще́дри мя́, Сло́ве, моли́твами сла́вных Апо́стол Твои́х, я́ко Человеколю́бец.
Земля́ Боже́ственными освяща́ется мощьми́ благосла́вных Апо́стол, Боже́ственным ду́хом: перворожде́нных же вы́шняя Це́рковь духа́ми си́х светле́ется безпреста́нно: и́хже ра́ди, Спа́се, все́х уще́дри.
Богоро́дичен: Да мя́ во о́гнь не по́слеши угото́ванный мне́, мо́лит Тя́ Де́ва Тебе́ ро́ждшая, и Боже́ственнии безпло́тнии ли́цы, Апо́столи, проро́цы и му́ченицы, святи́телие, и ду́си пра́ведных, Всеще́дре Многоми́лостиве.
И́н Ирмо́с: Па́че естества́ Ма́терь, и по естеству́ Де́ву, Еди́ну в жена́х благослове́нную, пе́сньми, ве́рнии, Богоро́дицу велича́ем.
После́довав нра́вом свяще́нных Апо́стол, и седа́лища те́х насле́довал еси́, я́ко святи́тель чи́стен, достосла́вный Нико́лае.
Я́ко ревни́теля тя́ Боже́ственнаго, и помо́щника по всему́ тебе́ призыва́ющым те́пле, во все́м ми́ре блаже́нне, Творе́ц превели́ка показа́.
Сокруше́нным се́рдцем вопие́м ти́, о́тче: утеше́ние на́м бу́ди в ско́рбех, печа́ли разгоня́я всегда́ от ду́ш на́ших, Нико́лае.
Сме́ртное посече́ние, я́коже секи́ра Дре́ву предлежи́т ти́, о душе́, не лени́ся у́бо, покая́ния плоды́ Бо́гу показа́ти усе́рдствуй.
Богоро́дичен: Но́сиши Нося́щаго вся́ческая святы́ми Твои́ми рука́ми: Его́же моли́, Чи́стая, от чужда́го злоде́йства невре́дным на́м спасти́ся.
Та́же, Досто́йно е́сть: И покло́н. Ектениа́, и свети́лен, и псалмы́ обы́чныя.
На стихо́вне стихи́ры апо́стольски, гла́с 7:
Апо́столи сла́внии, столпи́ церко́внии, и́стины пропове́дницы, свети́ла су́ще све́тлая, вы́ огне́м духо́вным вся́ку пре́лесть попали́сте, челове́ческий же ро́д просвети́сте. Те́мже мо́лим вы́: моли́те Спа́са и Бо́га на́шего, умири́ти ми́р, и спасти́ ду́шы на́шя.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я, и при́зри на рабы́ Твоя́, и на дела́ Твоя́, и наста́ви сы́ны и́х.
Апо́столи Христо́вы, де́латели Спа́совы, Кре́ст бо я́ко ра́ло на ра́мех нося́ще, оляде́вшую зе́млю от и́дольския ле́сти очи́стивше, и ве́ры сло́во все́ясте: вои́стинну досто́йно нарица́етеся, святи́и Христо́вы Апо́столи.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Еди́но ды́шуще, и на еди́но взира́юще страстоте́рпцы му́ченицы, еди́н пу́ть живота́ обре́тше, е́же за Христа́ сме́рть ревну́юще дру́г дру́га кончи́не: Оле чудесе́! я́ко сокро́вища му́ки предвосхища́юще, дру́г ко дру́гу глаго́лаху: я́ко а́ще не ны́не у́мрем, у́мрем же вся́ко, и бытию́ до́лжная послу́жим: сотвори́м ну́жду любоче́стием, о́бщее свое́ да вмени́м, сме́ртию живо́т ку́пим. Моли́твами и́х, Бо́же, поми́луй на́с.
Сла́ва, и ны́не, Богоро́дичен: Роди́лся еси́ от Де́вы несказа́нно, Христе́, и просвети́л еси́ су́щыя во тьме́, вопию́щыя: Го́споди, сла́ва Тебе́.
Та́же, Бла́го е́сть: Трисвято́е. По О́тче на́ш: тропари́, ектениа́, и ча́с пе́рвый, и отпу́ст.
В четверто́к блаже́нны, гла́с 7. 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть дре́во живо́тное, от Него́же яды́й не умира́ю, но вопию́ с разбо́йником: помяни́ мя́, Го́споди, во Ца́рствии Твое́м.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Из глубины́ злове́рия язы́к стада́ привлеко́сте, прему́дрии, к ве́ре богокра́сней, и к мы́сленней трапе́зе обро́к многоце́нный си́х приведо́сте, сла́внии Апо́столи.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Омраче́ние лю́тыя пре́лести све́том пропове́дания отгна́вше, Апо́столи Госпо́дни, сердца́ благочести́вых просвети́ли есте́ я́ве: те́мже ва́с пе́сньми Боже́ственными ублажа́ем.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Ссеца́еми на удеса́ мече́м страда́льцы Боже́ственнии, не отсе́чени пребы́сте любве́ Изба́вителя: к Нему́же востеко́сте: ны́не живете́ в ра́дости, вси́ небе́сною сла́вою облистава́еми.
Сла́ва: Зло́бнейший и тли́тель ро́да челове́ческаго обдержи́т мя́, моли́твами пропове́дник Твои́х, всеси́льная Тро́ице, исхити́ мя от горта́ни Его́: да велича́ю Твою́ безме́рную ми́лость.
И ны́не: Сопресто́льна Отцу́ Сы́на, Чи́стая Де́во, от чи́стых Твои́х крове́й произвела́ еси́ нося́щаго пло́ть ме́ртвенную, я́ко да обезсме́ртит существо́ челове́ческое: те́мже по до́лгу Тя́ вси́ ублажа́ем.
В четверто́к ве́чера 
на Го́споди, воззва́х, стихи́ры кре́стны. Гла́с 7:
Подо́бен: Не ктому́ возбраня́еми есмы́:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Да челове́ка Бо́га соде́лаеши, челове́к бы́л еси́ преблаги́й Христе́, и распя́лся еси́: сла́ва си́ле Твое́й.
Сти́х: И́мене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Егда́ на Кре́ст Тя́, Иису́се, со́нм евре́йский осуди́, земля́ тряса́шеся, и со́лнца све́т скрыва́шеся.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Те́рнием Тя́ безсме́ртне, венча́ собо́р беззако́нный, пре́лести те́рние из ко́рене секу́ща, Царю́ Святы́й.
Та́же, в мине́и стихи́ры свято́му. Сла́ва, свято́му, а́ще и́мать: И ны́не, крестоБогоро́дичен гла́са. А́ще ли не́сть мине́и, и́ны стихи́ры Пресвяте́й Богоро́дице, гла́с 7:
Подо́бен: Дне́сь бди́т Иу́да:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Ви́дящи просте́рта на дре́ве А́гнца, нескве́рная А́гница и Де́ва, посреде́ двою́ разбо́йнику, увы́ мне́, вопия́ше, Сладча́йшее Мое́ Ча́до! Что́ стра́нное сие́ и пресла́вное та́инство? Ка́ко Тя́ беззако́нный со́нм на Кре́ст воздви́же, и же́лчи напои́, ма́нны насы́щшаго челове́ки?
Сти́х: Хвали́те Го́спода вси́ язы́цы, похвали́те Его́ вси́ лю́дие.
Егда́ Тя на Кресте́ пригвожде́на Де́ва и Ма́ти Твоя́ узре́, Христе́ мо́й, судо́м законопресту́пным от иуде́й на ме́сте ло́бнем, увы́ мне́, вопия́ше, Сы́не Мо́й любе́знейший! Что́ стра́нное виде́ние сие́? Ка́ко Тя́ ко Кресту́ пригвожда́ют де́ти неразу́мнии евре́йстии, все́х Го́спода?
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Еди́ну Тя́, Всесвята́я Влады́чице, по Рождестве́ позна́хом вси́ Де́ву я́вльшуюся, Его́же без се́мене родила́ еси́, на Дре́ве ви́дящи ру́це Свои́ во́лею пригвозди́вша, Пречи́стая пла́чущи взыва́ше: во́лею, Долготерпели́ве, умира́еши, избавля́я от сме́рти вся́ пою́щыя Тя́.
Сла́ва, и ны́не, КрестоБогоро́дичен: Влады́чице Всесвята́я Де́во, ро́ждшая Го́спода, за благоутро́бие на Кресте́ пригвозди́вшагося, и жи́зни струи́ источи́вша ми́ру, Того́ умоли́ спасти́ся душа́м на́шым: Тебе́ бо еди́ну и́мамы ве́рнии прибе́жище, и сте́ну, и заступле́ние. Те́мже и притека́ем к покро́ву Твоему́.
Та́же, Све́те ти́хий: Проки́мен дне́. И Сподо́би, Го́споди, в ве́чер се́й
На стихо́вне стихи́ры кре́стны, гла́с 7: Подо́бен:
Не ктому́ возбраня́еми есмы́ Дре́ва живо́тнаго, упова́ние иму́ще Кре́ст Тво́й: Го́споди, сла́ва Тебе́.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Пове́шен бы́в безсме́ртне на Дре́ве, сокруши́л еси́ вся́ се́ти диа́воли: Го́споди, сла́ва Тебе́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Сла́ва Тебе́, Христе́ Бо́же, апо́столов похвала́, и му́чеников весе́лие: и́хже про́поведь Тро́ица Единосу́щная.
Сла́ва, и ны́не, КрестоБогоро́дичен: На дре́ве пригвожде́нна Тя́ во́лею Всенепоро́чная я́ко ви́де, пла́чущи поя́ще держа́ву Твою́.
Та́же, Ны́не отпуща́еши: Трисвято́е. По О́тче на́ш: тропа́рь, ектениа́, и отпу́ст.
В четверто́к на повече́рии, 
кано́н Пресвяте́й Богоро́дице, гла́с 7:
ПЕ́СНЬ 1
Ирмо́с: Истря́сшему Бо́гу фарао́на в мо́ри Чермне́м, пе́снь побе́дную пои́м, я́ко просла́вися.
Живота́ моего́ прозря́ наста́вший коне́ц, Влады́чице, вопию́: Ты́ ми да́ждь очище́ние согреше́ний, Богоневе́сто.
В пучи́не благосты́ни Твоея́ прите́к, вопию́: Влады́чице Блага́я, изба́ви мя́ вся́каго муче́ния.
Сла́ва: Влады́це, приими́ на́с ве́рою прибега́ющих к Тебе́, и пода́ждь напа́стей и скорбе́й избавле́ние.
И ны́не: Ты́ па́дшую Ада́мову ски́нию проро́чески возста́вила еси́, Спа́са и Бо́га, Пречи́стая, во чре́ве носи́вши.
ПЕ́СНЬ 3
Ирмо́с: Утверди́ся ве́рою Христо́ва Це́рковь, и́бо непреста́нно пе́сньми вопие́т пою́щи: свя́т еси́, Го́споди, и Тя́ пое́т ду́х мо́й.
Я́же Бо́га и Влады́ку неизрече́нно заче́ншая, обдержи́ма мя́ бу́рею греха́, Ты́ от си́х изба́ви, и спаси́ мя, Пречи́стая.
Согреше́ний неподо́бных но́щию мя́ одержи́ма, покая́ния луча́ми озари́, Отрокови́це, де́лати ми́ пода́вши све́та дела́ всегда́.
Сла́ва: Я́же Небе́сный Хле́б ро́ждши, Богоро́дице, пита́ющи все́х ве́рных сердца́, насы́ти а́лчущую ду́шу мою́ стра́стную.
И ны́не: Утверди́хся, Боже́ственное Твое́ Рождество́ разуме́в, и заступле́нием Де́во, обогаща́юся, зовы́й: свя́т еси́, Го́споди, спаса́я ду́шы на́шя.
ПЕ́СНЬ 4
Ирмо́с: Услы́шах слу́х Тво́й, и убоя́хся: разуме́х дела́ Твоя́, и ужасо́хся, Го́споди.
Стеню́ща пред Тобо́ю, Влады́чице, и вопию́ща приле́жно от ума́ моего́, да не пре́зриши мене́, ниже́ посрами́ши.
Попали́ у́нзший те́рн окая́нныя моея́ души́, сласте́й плотски́х, Я́же Огнь Боже́ственный, Влады́чице, ро́ждшая.
Сла́ва: Пода́ждь ми́ согреше́ний оставле́ние, всеблагослове́нная Чи́стая, и изба́ви ве́чнаго и ужа́снаго муче́ния.
И ны́не: Сло́во в Тя́ все́льшееся, Пречи́стая, существо́ мое́ возъобрази́, па́дшее преступле́ньми.
ПЕ́СНЬ 5
Ирмо́с: У́тренюет ду́х мо́й к Тебе́, Бо́же, зане́ Све́т еси́, и Твоя́ повеле́ния бы́ша исцеле́ния рабо́м Твои́м, Человеколю́бче.
Уподо́бихся безслове́сным ското́м преокая́нный, страстьми́ безслове́сными окая́нней мое́й пло́ти рабо́тая: Ты́, Богоро́дице, пода́ждь ми́ воспрянове́ние.
Поми́луй мя́ па́че все́х челове́к согреши́вшаго, и к Твоему́ покро́ву прибега́юща те́плому, Богоро́дице Де́во, и муче́ний исхити́.
Сла́ва: И́же Богоро́дицу испове́дающии Тя́, Ма́ти Де́во, непреиду́щаго Ца́рствия и пи́щи, Тобо́ю, Богома́ти, улучи́ти да сподо́бятся.
И ны́не: Благослове́нная и Препросла́вленная Ма́ти неискусому́жная, умерщвле́ную греха́ми ду́шу мою́, и страстьми́ погорбле́ную неодержа́нными, оживотвори́.
ПЕ́СНЬ 6
Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: всеси́льне Спа́се, поми́луй на́с.
Содержи́т мя́ бу́ря грехо́вная, Де́во, и ко тли́ отча́яния веде́т: но простри́ ми ру́ку по́мощи тве́рдую и всемо́щную.
Еле́й, е́же в Тебе́ те́плаго милосе́рдия, возле́й на мя́, Влады́чице, и изба́ви согреше́ний, исхити́ огня́ ве́чнующаго.
Сла́ва: Я́же разреши́вшая от боле́зни, Де́во, Е́ву, Рождество́м Твои́м Пречи́стым, разреши́ ми, Отрокови́це, боле́зни страстны́я моея́ души́ и телесе́.
И ны́не: Песносло́виши из Тебе́ воплоще́ннаго Бо́га, и рыда́еши на Кресте́ вознесе́на, Того́ смотря́ющи, Ма́ти Де́во Чи́стая и Пренепоро́чная.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 7:
Пло́д чре́ва Твоего́, Чи́стая, Кре́ст водрузи́ в концы́, и тли́ ми́р изба́ви: те́мже Тя́ я́ко Пресла́вную велича́ем.
ПЕ́СНЬ 7
Ирмо́с: В пе́щь о́гненную вве́ржени преподо́бнии о́троцы, о́гнь в ро́су преложи́ша, воспева́нием си́це вопию́ще: благослове́н еси́, Го́споди Бо́же оте́ц на́ших.
Прегреше́ний мои́х умно́жися преще́ние, суда́ досто́йно, Чи́стая, припа́даю и зову́ Ти: пре́жде конца́ пода́ждь ми́ очище́ние, и умиле́ния сле́зы, и нра́вом исправле́ние.
Неду́говавша мя́ лю́те скве́рными прегреше́нии, Чи́стая, и ко отча́яния иду́ща гро́бу, я́ко ро́ждши Жи́знь вся́ческих, Пречи́стая, Боже́ственными дея́нии оживи́.
Сла́ва: Богороди́тельнице Блага́я, ве́рою призыва́ющих Твою́ благода́ть присноживу́щую, мы́сленныя сме́рти избавля́ющи, Ца́рствия сподо́би Пречи́стыми Твои́ми моли́твами.
И ны́не: Непости́жное Рождество́ Де́вы славосло́вим, и́мже сме́рти изба́вихомся: Его́же ра́ди ро́ждшеся в нетле́ние, благослове́н еси́, зове́м, Го́споди Бо́же оте́ц на́ших.
ПЕ́СНЬ 8
Ирмо́с: Еди́наго безнача́льнаго Царя́ Сла́вы, Его́же благословя́т Небе́сныя си́лы, и трепе́щут чи́ни а́нгельстии, по́йте свяще́нницы, лю́дие превозноси́те Его́ во ве́ки.
Страсте́й мя́ пе́щь попаля́ет, Де́во, и огне́м сласте́й пояда́ет, предвари́вши, ми́лостивною Твое́ю росо́ю угаси́ ю́, даю́щи души́ мое́й устуже́ние кре́пко.
Ду́шу оскверни́х, и растли́х пло́ть сластьми́, валя́яся в си́х, и бы́х поруга́ние челове́ком, и сме́х враго́м: Влады́чице Богоро́дице, помо́щница мне́ бу́ди.
Сла́ва: Бо́га, Его́же родила́ еси́, Де́во, умоли́ низпосла́ти спасе́ние ве́рно чту́щым Тя́, и бе́д разруше́ние, и неду́гов лю́тых премене́ние ско́рое, и благода́ть ве́чную.
И ны́не: Созда́вшаго Ада́ма по о́бразу, и от смеше́ния его́ проше́дша, и разре́шша пе́рвую кля́тву, по́йте свяще́нницы, Го́спода, и превозноси́те Его́ во ве́ки.
ПЕ́СНЬ 9
Ирмо́с: Всепе́тая небе́с превы́шшая, Безнача́льное Сло́во безсе́менно заче́ншая, и воплоще́ннаго Бо́га ро́ждшая челове́ком: те́м Тя́ вси́ велича́ем.
Всесве́тлая Де́во Ма́ти Богоро́дице, окая́нную ду́шу мою́, лю́те омраче́нную страстьми́ плотски́ми, све́том моли́тв Твои́х в стра́х Бо́жий све́тло наста́ви.
Отча́явся от мно́жества согреше́ний моего́ спасе́ния, и недоуме́нен яви́хся, Влады́чице Всесвята́я: Твое́ благодея́ние, и ми́лость Твою́ низпосли́ мне́.
Сла́ва: Рождество́ Твое́, Богоро́дице, е́же па́че естества́, удивля́ет а́нгелы, ужаса́ет же челове́ки: все́м бо несказа́нно е́сть и непостижи́мо. Сие́ же пою́ще благоче́стно Тя́ сла́вим.
И ны́не: Умерщвле́ния и тле́ния ри́зы совлецы́ ми, Де́во, Я́же спасе́ния Ри́зу воплоще́ннаго Сло́ва, ро́ждши челове́ком: те́мже вси́ Тя при́сно велича́ем.
Та́же, Досто́йно е́сть: и покло́ны. Трисвято́е. По О́тче на́ш: тропари́, и про́чее, и отпу́ст.
Пятница 
В пято́к у́тра 
по 1-м стихосло́вии седа́льны кре́стны. Гла́с 7:
Це́рковь вопие́т Ти́, Христе́ Бо́же, в пе́вке и ке́дре и кипари́се, покланя́ющися Тебе́: побе́ды ве́рным да́руй, Богоро́дицы ра́ди, и поми́луй на́с.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
И́же мене́ ра́ди претерпе́вый на Кресте́ пригвожде́ние, приими́ и мое́ бо́дренное хвале́ние, Христе́ Бо́же, я́ко Человеколю́бец.
Сла́ва, и ны́не, КрестоБогоро́дичен: Кресто́м Сы́на Твоего́ храни́ми, Де́во, прило́г бесо́вских избега́ем: те́мже Тя́, Богоро́дице Безневе́стная, по до́лгу воспева́юще сла́вим.
По 2-м стихосло́вии седа́льны, гла́с 7:
Огня́ светле́йшее, и пла́мене де́йственнейшее дре́во показа́л еси́, Христе́, Креста́ твоего́, попаля́ющее грехи́ челове́ков, и просвеща́ющее сердца́ пою́щих во́льное твое́ распя́тие: Христе́ Бо́же, сла́ва Тебе́.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
Го́споди, Твоего́ Креста́ зря́ще возвыша́ема всегда́, приступа́ем ве́рно пе́ньми и пе́сньми, облобыза́юще того́ стра́хом и ра́достию: освяти́ рабы́ Твоя́, и умири́ ми́р Тво́й сего́ явле́нием, еди́не Многоми́лостиве.
Сти́х: Ди́вен Бо́г во святы́х свои́х, Бо́г Изра́илев.
Святи́и му́ченицы, моли́те оставле́ние да́ти на́м прегреше́ний на́ших, и ча́емых му́к изба́витися на́м, и го́рькия сме́рти, мо́лимся.
Сла́ва, и ны́не, КрестоБогоро́дичен: Богоро́дице Чи́стая Присноде́во, на Кресте́ зря́щи Сы́на Твоего́ ви́сяща, я́ко Ма́ти пла́чущи Того́ велича́ше стра́шное снизхожде́ние, Неискусобра́чная Влады́чице.
По 3-м стихосло́вии, седа́льны, гла́с 7:
Кре́ст Тво́й, Христе́, Честны́й, ми́ра ору́жие е́сть, и непобеди́мая побе́да: и́мже и неви́димыя враги́ низлага́юще, благода́рно воспева́ем Тя́.
И́же Ада́мово осужде́ние Дре́вом Креста́ исцели́вый, исцели́ на́ша сокруше́ния серде́чная, и спаси́ на́с.
Сла́ва, и ны́не, КрестоБогоро́дичен: Пло́д чре́ва Твоего́, Пречи́стая, Кре́ст насади́ в конце́х и от тли́ ми́р изба́вил е́сть: те́мже Тя́, Пресла́вная, велича́ем.
Кано́н честно́му и животворя́щему Кресту́ Госпо́дню, [его́же краегране́сие: Христо́с на Дре́ве, уста́вил е́сть дре́вний вре́д.] Творе́ние Ио́сифово. Гла́с 7:
ПЕ́СНЬ 1
Ирмо́с: Истря́сшему Бо́гу фарао́на в мо́ри Чермне́м, пе́снь побе́дную пои́м, я́ко просла́вися.
Христо́с возноси́мь на Кре́ст, к Себе́ вся́ привлече́ челове́ки, и низве́рже врага́, все́х низве́ргшаго.
Во́ду животу́ моему́, Иису́се, от живоно́сных ре́бр источи́л еси́, и умертви́л еси́ врага́, Влады́ко, бы́в ме́ртв.
Му́ченичен: Моли́тву Христу́ за на́с, страстоте́рпцы, приле́жную принеси́те, стра́шнаго суда́ все́м на́м изба́витися.
Му́ченичен: Смири́вшеся вы́ Христа́ ра́ди, прему́дрии му́ченицы, го́рдаго врага́ низложи́сте Боже́ственною благода́тию.
Богоро́дичен: Возсия́вшаго из Тебе́, превели́ким благоутро́бием, Влады́чице, на Кресте́ зря́щи пла́кала еси́, того́ сла́вящи.
Други́й кано́н Пресвяте́й Богоро́дице. Гла́с 7:
Ирмо́с то́йже.
Впа́дшаго в тле́ние преслуша́ния пра́деда Ада́ма обнови́ла еси́, Бо́га, Пречи́стая, пло́тию ро́ждши.
С весе́лием гла́с Гаврии́лов взыва́ем Ти́, Чи́стая: ра́дуйся, все́х Наде́жде Пречи́стая, ра́дуйся, Богоневе́сто.
Умерщвле́нный мо́й у́м оживи́ живо́тным де́йствием из Тебе́ ро́ждшимся вои́стинну, Пречи́стая Де́во.
Благословя́щии Тя́ ве́рно от Бо́га благословля́ются я́ве: благослове́ния во исто́чник родила́ еси́, Еди́на Всепе́тая.
ПЕ́СНЬ 3
Ирмо́с: Утверди́ся ве́рою Христо́ва Це́рковь, и́бо непреста́нно пе́сньми вопие́т пою́щи: свя́т еси́, Го́споди, и Тя́ пое́т ду́х мо́й.
Безстра́стный по существу́, ка́ко стра́сть терпи́ши, живо́т мне́ вдыха́яй? Ка́ко умира́еши на дре́ве? Ве́лия Твоя́ ми́лость и долготерпе́ние, Спа́се.
На Кресте́ посреде́ разбо́йников, Сло́ве, непра́ведно воздви́глся еси́, и оправда́л еси́ ве́рою позна́вшаго Тебе́ Зижди́теля всея́ тва́ри, во́лею стра́ждуща.
Му́ченичен: Строга́ния пло́ти терпя́ще, ру́к же отя́тие, и но́г, и все́х удо́в страстоте́рпцы, сла́вы сподо́бишася, о на́с моля́щеся.
Му́ченичен: Премно́гими му́ками о Бо́зе просвети́вшеся, премно́гую сла́ву му́дрии ны́не насле́довасте, всегда́ моля́щеся о душа́х на́ших.
Богоро́дичен: Разреше́ние долго́в на́ших, Чи́стая Де́во, пода́ждь ма́терними Твои́ми моли́твами, на Кресте́ пригвожде́ннаго челове́ка бы́вша, Бо́га Сло́ва ро́ждшая.
И́н Ирмо́с то́йже.
Тебе́ Де́ву, обра́зно се́нь всесвяту́ю, Законополо́жнику на горе́ Бо́г предсказа́ше: селе́ние бо бы́сть все́х освяща́ющаго.
Зе́млю Тя́ святу́ю, Де́во, разуме́хом вси́, на́м без се́мене возрасти́вшую кра́сный кла́с, Иису́са Христа́, пита́ющ ве́рою Тя́ и любо́вию блажа́щих.
Ви́дена бы́ша ше́ствия Бо́га вы́шняго, в Тебе́, Де́во, неизрече́нно тому́ вопло́щшуся: Ма́ти бо Ты́ была́ еси́ все́ми ца́рствующаго.
Утверди́хся, Боже́ственное Твое́ Рождество́ разуме́в, и заступле́нием Твои́м, Де́во, обога́щься, зовы́й: свя́т еси́ Го́споди, спаса́яй ду́шы на́шя.
ПЕ́СНЬ 4
Ирмо́с: Услы́шах слу́х Тво́й, и убоя́хся: разуме́х дела́ твоя́, и ужасо́хся Го́споди.
Я́коже красне́йший гро́зд на Кресте́ воздви́глся еси́, Влады́ко, весе́лия вино́ иска́пал еси́ Человеколю́бче.
Многоболе́зненныя челове́ков стра́сти утиши́л еси́ вои́стинну, стра́сти Влады́ко, во́лею на пло́ти Твое́й прие́м.
Му́ченичен: Острупи́ша острупля́еми страстоте́рпцы борца́: и яви́шася вра́чеве ду́ш на́ших.
Му́ченичен: Ополчи́шася к мучи́телем страстоно́сцы, и победи́вше, венча́ни бы́ша побе́дными венцы́.
Богоро́дичен: Родила́ еси́ без се́мене Де́во Сло́ва, на Кресте́ погуби́вшаго тле́ние бла́гостию.
И́н Ирмо́с то́йже.
Услы́шал е́сть Авваку́м Тя́, Пречи́стая, го́ру, духо́вными осене́ньми просвеща́ему: из Тебе́ бо Бо́г яви́ся воплоща́емь.
Исправля́ется правосла́вных собо́р, Тебе́ Всесвяту́ю поя́ я́ко Богома́терь, со Арха́нгелом, ра́дуйся, зовы́й Тебе́.
Бие́тся несто́риа лице́, не восхоте́вшаго му́дрствовати Тебе́ Богоро́дицу Чи́стую: Бо́га бо вои́стинну, Пречи́стая, родила́ еси́.
Кра́сную Тя́ и све́тлую добро́тами Жени́х обре́т, в Тя́ всели́ся, и Богоро́дицу Всечи́стая соде́ла.
ПЕ́СНЬ 5
Ирмо́с: У́тренюет ду́х мо́й к Тебе́, Бо́же: зане́ Све́т еси́, и Твоя́ повеле́ния бы́ша исцеле́ния рабо́м Твои́м, Человеколю́бче.
Воздви́жемь, Влады́ко, на Дре́во пло́тию, тва́рь всю́ из ро́ва лю́тых неразу́мия извле́кл еси́, к ра́зуму Твоему́, Человеколю́бче.
На ло́бнем Тя́ ме́сте испроси́ша лю́дие беззако́ннии распя́ти Иису́се, главу́ па́губную зми́еву сокруша́ющаго.
Му́ченичен: Уста́висте злоче́стия тече́ние, Христо́вы му́ченицы, Боже́ственными кровьми́ ва́шими, и фарао́на мучи́теля в си́х потопи́сте.
Му́ченичен: Ноготьми́ неща́дно стру́жеми, растерза́сте обличе́ньми, страда́льцы, сердца́ суему́дренная, и победи́телие бы́сте.
Богоро́дичен: Освяти́л е́сть Бо́г утро́бу Твою́, Свята́я Чи́стая, и всели́ся в ню́: и на Кре́ст воздви́жемь, тва́рь совоздви́гл е́сть.
И́н Ирмо́с то́йже.
Боголе́пную Твою́, Госпоже́, и кра́сную, и сладча́йшую и благу́ю добро́ту возлюби́в Влады́ка, в Тя́, Де́во, всели́ся.
Всесвята́я и светоно́сная две́ре благода́ти, вселе́нную светле́йшим Твои́м све́том озари́вши, Отрокови́це, Тебе́ пою́щыя просвети́.
Богоро́дицу испове́дающии Тя́, Ма́ти Де́во, непреиду́щаго Ца́рствия и пи́щи Тобо́ю, Богома́ти, улучи́ти да сподо́бятся.
Хра́м яви́лася еси́ Всеви́дца и Вседержи́теля: Твою́ бо утро́бу чисте́йшую небе́с обре́т водвори́ся, Богороди́тельнице Всечи́стая.
ПЕ́СНЬ 6
Ирмо́с: Ио́на из чре́ва а́дова вопия́ше: возведи́ от тли́ живо́т мо́й. Мы́ же Тебе́ вопие́м: всеси́льне Спа́се, поми́луй на́с.
Неду́говавшее челове́ческое естество́, я́влься за милосе́рдие ми́лости, врачу́ неду́гующих, исцели́л еси́ Кресто́м и стра́стию Твое́ю.
Дре́вом дре́вле Ада́м осуди́ся: Дре́вом же ны́не кре́стным оправда́ся, вхожде́ние прие́м в ра́й, и сла́дости восприя́тие.
Пое́м Тя́ пло́тию распе́ншагося, сла́вим те́рнием венча́вшагося, и сла́вою венча́вшаго челове́ки, Царю́ преблаги́й.
Му́ченичен: Губи́тельный ны́не отри́нувше вре́д страда́льцы идолобе́сия, му́кам причасти́шася: и уме́рше со Христо́м ца́рствуют.
Му́ченичен: Ни гоне́ние, ни гла́д, ни нагота́, ни беды́, ниже́ сме́рть, отню́д Боже́ственныя страстоте́рпцы, от любве́ Христо́вы разлучи́ша.
Богоро́дичен: Славосло́виши из Тебе́ вопло́щшагося, и пла́чеши на Кресте́ воздви́женаго, того́ смотря́ющи, Де́во Ма́ти Свята́я Всенепоро́чная.
И́н Ирмо́с то́йже.
Богому́жно в челове́цех пожи́вшаго родила́ еси́, Богоро́дице Де́во, еди́наго благоде́теля, е́же бы́ти челове́ком да́рующаго.
Емману́ила, Богоро́дице, сугу́ба по существу́ родила́ еси́, пре́жде соверше́нно сло́во, Бо́га воплоще́нна, избавле́ние на́м подава́ющаго.
Ковче́г прие́мый зако́на скрижа́ли, преднаписа́ Тебе́, Богоро́дице, Сло́во Бо́жие, я́ко прие́мшую во чре́ве Свое́м на́с ра́ди воплоща́ема.
А́нгельския язы́ки испо́лнены, Твоя́ похвалы́ пропове́дати не мо́гут, Чи́стая: мы́ же ны́не ра́бски прие́мше, е́же ра́дуйся, Гаврии́лово прино́сим.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, еди́наго Бо́га воспева́юще, и глаго́люще: превозноси́мый отце́в Бо́г, и препросла́влен.
Тяготу́ облегча́я беззако́ний мои́х, посреде́ беззако́нных воздви́глся еси́ на Кре́ст, преблаги́й Го́споди, превозноси́мый отце́в Госпо́дь, и Бо́г благослове́н еси́.
Копие́м пробо́дься в Боже́ственная ре́бра Твоя́, и ре́бренное поползне́ние испра́вил еси́, Спа́се, пла́менному же ору́жию дава́ти ми́ вхо́д рая́ повелева́еши всегда́.
Му́ченичен: Зве́зды на высоте́ основа́нныя це́ркве му́ченицы бы́вше, тва́рь озаря́ете страда́ний све́тлостию, и исцеле́ний сия́нием.
Му́ченичен: Кни́га прино́сит при́сно напи́санных живы́х Госпо́дних му́ченик, напи́саная Бо́жия оправда́ния усе́рдно сохрани́вших, и пострада́вших кре́пко.
Богоро́дичен: Всесвята́я, пресвято́е Сло́во, е́же от нея́ возсия́вшее, на святе́м Кресте́ воздви́жено, и освяща́ющо земны́я, зря́щи рыда́ше.
И́н Ирмо́с то́йже.
Я́же в пещи́ о́гненней, Твое́ Рождество́ спасло́ е́сть у́бо Дре́вле: ны́не же на́с, Всенепоро́чная, спаси́, Его́ прише́ствию е́же па́че сло́ва зову́щих: благослове́н еси́ Бо́же оте́ц на́ших.
Богооте́ц у́бо Дави́д Твою́ сла́ву напису́ет, Де́во, и Тебе́ тва́рей Цари́цу явле́нно проро́чествует, предстоя́щую одесну́ю, Всенепоро́чная, Бо́га оте́ц на́ших.
Обнови́ла еси́, Чи́стая, земны́х естество́, обновле́нием Рождества́ Твоего́. Те́мже Ти́ вопие́м: благослове́н е́сть во ве́ки вся́, Госпоже́, Пло́д Твоего́ чре́ва.
Осужде́ннаго бы́вша Ада́ма, и сме́ртию держи́ма, Ада́м вторы́й, Пречи́стая, Тобо́ю поми́ловав призва́, благослове́н еси́ зову́ща, рожде́йся, и обновле́й мя́.
ПЕ́СНЬ 8
Ирмо́с: Еди́наго безнача́льнаго Царя́ Сла́вы, Его́же благословя́т Небе́сныя си́лы, и трепе́щут чи́ни а́нгельстии, по́йте, свяще́нницы, лю́дие превозноси́те Его́ во ве́ки.
Ме́ртва мя́ показа́ дре́во ра́зума, Ты́ же, Христе́ мо́й, умертви́вся на дре́ве оживи́л еси́, и просвети́л еси́ пе́ти: по́йте, свяще́нницы, лю́дие превозноси́те во вся́ ве́ки.
Те́рнием венча́ законопресту́пный со́нм Тя́, Царю́, преслуша́ния искоренева́юща те́рние Ада́ма первозда́ннаго, и воздви́же на Кре́ст, вся́ из глубины́ пре́лести извле́кшаго.
Му́ченичен: Ра́зумом просте́ршаго Небеса́, Тебе́ простира́ют на Дре́ве лю́дие неразу́мнии, исцеля́юща на́шя стра́сти стра́стию Твое́ю, Спа́се, и уставля́юща боле́зни, я́же от гвозде́й боле́зньми.
Му́ченичен: Му́ченик мо́щи благоуха́ния испуща́ют чуде́с приходя́щым несумне́нным се́рдцем, и страсте́й злово́ние прогоня́ют при́сно, и все́м здра́вие о Бо́зе подава́ют.
Богоро́дичен: Святы́х чи́нове мо́лятся, Де́во, из утро́бы Твоея́ проше́дшему Влады́це, показа́вшему на Кресте́ си́м пу́ть страда́ния, Чи́стая, и славосло́вят Тя́ я́ко все́х Цари́цу.
И́н Ирмо́с то́йже.
Непостижи́мый Влады́ка все́х, Его́же не вмеща́ют Небеса́, Богороди́тельнице, вмеща́ется во Твою́ утро́бу, Де́во. Те́мже Тя́ ве́рнии любо́вию превозно́сим во ве́ки.
Ума́ превы́шшаго всея́ тва́ри, Отрокови́це, Его́же не возмога́ет рожде́нное зре́ти естество́, носи́ла еси́ на Свое́ю Пречи́стою руку́. Те́мже ве́рнии любо́вию превозно́сим во вся́ ве́ки.
Бо́га, Его́же родила́ еси́, умоли́, Де́во, низпосла́ти спасе́ние ве́рно чту́щым Тя́, и бе́д разруше́ние, и неду́гов лю́тых премене́ние ско́рое, и благода́ть ве́чную.
Украше́н Тя́ доброде́тельми разли́чными, и просвеще́н хра́м Вы́шняго, уве́девше, Всесвята́я Де́во, пое́м благоче́стно Тя́, и славосло́вим во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Всепе́тая небе́с превы́шшая, Безнача́льное Сло́во безсе́менно заче́ншая, и воплоще́ннаго Бо́га ро́ждшая челове́ком: те́м Тя́ вси́ велича́ем.
На Кресте́ Тя возвы́шена, Царю́ веко́в, я́ко ви́де со́лнце омрачи́ся, и земля́ потрясе́ся, и це́ркве раздра́ся заве́са све́тлости, Иису́се Всеси́льне.
Ископа́ша ру́це и но́зе твои́ беззако́нницы, и ре́бра живоно́сная прободо́ша копие́м, и же́лчи со о́цтом напои́ша Тя́, Христе́ мо́й, все́х сла́дость, и Бо́га и́стинна.
Му́ченичен: Сокруши́ша началозло́бнаго се́ти, сокруша́еми вся́кими ви́ды муче́ния, и венцено́сцы побе́дою бы́вше, до́блии страда́льцы ублажа́ются.
Му́ченичен: Освяти́ша положе́нием моще́й всю́ зе́млю страстоте́рпцы, и угаси́ша сква́ры идоложе́ртвенныя, огню́ примеша́ющеся, и в не́м та́йно всесожига́еми.
Богоро́дичен: Благолюби́вая, херуви́м святе́йшая, я́же Бо́жие Сло́во Бо́га пло́тию ро́ждшая, воздви́женнаго на Кресте́ хоте́нием, за все́х приле́жно тому́ моли́ся.
И́н Ирмо́с то́йже.
Всесоверше́но челове́чество прия́то бы́сть из Тебе́, Пречи́стая Отрокови́це, сло́ву совоку́пльшуся пло́ти одушевле́нней, сло́вом души́ укра́шенней: те́мже вси́ ве́рнии Тя́ велича́ем.
Вити́йское у́бо буесло́вие да умолчи́т, апо́стольская же труба́ да возгласи́т, Тебе́ и́стинными гла́сы, Де́во, восхваля́ющи, Богоро́дицу и́стинную возвеща́ющи.
Поми́ловася Тебе́ ра́ди челове́чество, по ипоста́си вои́стинну Сло́ву соеди́ншееся, и воздая́нием Бо́г, Де́во, бы́вшее: те́мже Тя́ вси́ при́сно велича́ем.
Проразуме́ся проро́ческими быстрозре́нии та́инство, Отрокови́це, Твоего́ рождества́, я́ко воплоще́нна Бо́га ро́ждши челове́ком, избавля́ющаго на́с от напа́стей моли́твами Твои́ми.
Та́же, Досто́йно е́сть: И ектениа́, и свети́лен, и псалмы́ обы́чны.
На стихо́вне стихи́ры кре́стны, гла́с 7:
Влады́ко сы́й Человеколю́бче Жизнода́вче, искупи́л еси́ Кресто́м Твои́м вселе́нную, Го́споди, сла́ва Тебе́.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
На Кресте́ пригвозди́ся Лоза́ и́стинная, объима́ша язы́цы ра́й с разбо́йником: сия́ сла́ва церко́вная, сие́ бога́тство Ца́рствия. Пострада́вый на́с ра́ди, Го́споди, сла́ва Тебе́.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Па́мять святы́х Твои́х страстоте́рпец пра́зднующе, Тебе́ пое́м, Христе́, вопию́ще, Го́споди, сла́ва Тебе́.
Сла́ва, и ны́не, КрестоБогоро́дичен: Своего́ Сы́на на Дре́ве ви́дящи дре́вле, се́рдце свое́ ору́жием печа́ли уязвля́ше, Пречи́стая.
Та́же, Бла́го е́сть: Трисвято́е. По О́тче на́ш: тропа́рь, и ектениа́, и ча́с пе́рвый, и отпу́ст.
В пято́к блаже́нны, гла́с 7: 
Красе́н бе́ и до́бр в сне́дь, и́же мене́ умертви́вый пло́д, Христо́с е́сть Дре́во живо́тное, от Него́же яды́й не умира́ю, но вопию́ с разбо́йником: помяни́ мя, Го́споди, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Исцеля́я Ада́мову боле́знь, ю́же подъя́т вра́жиим сове́том, возне́сся на Дре́во все́х Царю́, и боле́зни претерпе́л еси́, рука́ма и нога́ма пригвожде́н: те́мже сла́вим Твое́, Сло́ве, долготерпе́ние.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Посреде́ Тя беззако́нною со́нм евре́йский распя́т, еди́наго законода́вца и изба́вителя, вся́каго беззако́ния избавля́юща, Христе́, ро́д челове́ческий: те́мже воспева́ем Тя́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Я́звы мно́гих му́к, я́ко кра́сная удобре́ния нося́ще, до́блественне страда́льцы, украше́ние церко́вное позна́ни бы́ша све́тлое, всегда́ моля́щеся о душа́х на́ших.
Сла́ва: О Тро́ице Свята́я! Ве́рныя рабы́ Твоя́ изба́ви му́к, в Тя́ ве́ровавшыя, во еди́ном Божестве́, непреста́нно сла́вимую благоче́стно, и ве́чное Твое́ Ца́рствие да́руй.
И ны́не: Не иму́ща ви́да, ниже́ добро́ты, зря́щи Тебе́, Христе́, пло́тию возвы́шена на Дре́ве Кре́стнем Всечи́стая Де́ва, взыва́ше боле́зненне: увы́ Мне́, ка́ко Тя́, Ча́до, беззако́ннии уязви́ша?
В пято́к ве́чера 
на Го́споди, воззва́х, стихи́ры святы́м му́чеником, и святи́телем, и преподо́бным, гла́с 7:
Подо́бен: Не ктому́ возбраня́еми есмы́:
Сти́х: А́ще беззако́ния на́зриши, Го́споди, Го́споди, кто́ постои́т; я́ко у тебе́ очище́ние е́сть.
Му́ченицы тьму́ безбо́жия прогна́ша, все́м показа́вше челове́ком Богоразу́мия све́т.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Уче́нии правосла́вными, Боже́ственными заря́ми осия́сте Госпо́дню Це́рковь, па́стырие всему́дрии.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Бесо́в сокруши́сте се́ти, водворя́еми в пусты́нях непрохо́дных при́сно, отцы́ преподо́бнии.
И́ны стихи́ры му́чеником, гла́с то́йже.
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
Спа́се, не постыди́ мене́, егда́ прии́деши суди́ти ми́ру всему́, сту́дная дела́ сотво́ршаго.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Сла́ва Тебе́, Христе́ Бо́же, апо́столов похвало́: и му́чеников весе́лие: и́хже про́поведь, Тро́ица Единосу́щная.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Святи́и му́ченицы, и́же до́бре страда́вше, и венча́вшеся, моли́теся ко Го́споду, спасти́ся душа́м на́шым.
Сла́ва, и ны́не, Богоро́дичен: Ма́ти у́бо позна́лася еси́, па́че естества́ Богоро́дице, пребыла́ же еси́ Де́ва, па́че сло́ва и ра́зума, и чудесе́ рождества́ Твоего́ сказа́ти язы́к не мо́жет. Пресла́вну бо су́щу зача́тию, Чи́стая, непости́жен е́сть о́браз рожде́ния: иде́же бо хо́щет Бо́г, побежда́ется естества́ чи́н. Те́мже Тя́ вси́ Ма́терь Бо́жию ве́дуще, мо́лим Ти ся приле́жно: моли́ спасти́ся душа́м на́шым.
Та́же, Све́те ти́хий: Проки́мен дне́.
На стихо́вне стихи́ры му́ченичны, гла́с 7:
Неради́вше о все́х земны́х, святи́и му́ченицы, и на суди́щи Христа́ му́жески пропове́давше, воздая́ние му́к от Него́ прия́сте: но я́ко иму́ще дерзнове́ние, Того́ умоли́те я́ко Бо́га Всеси́льна, ду́шы на́шя спасти́, прибега́ющыя к ва́м, мо́лимся.
Всехва́льнии му́ченицы, овча́та духо́вная, всесожже́ния слове́сная, же́ртва прия́тна благоуго́дна Бо́гу, ва́с ни земля́ потаи́ла е́сть, но Не́бо прия́т вы́, А́нгелом соприча́стницы бы́сте. С ни́миже моли́те, мо́лим вы́, Спа́са и Бо́га на́шего, умири́ти ми́р, и спасти́ ду́шы на́шя.
Ме́ртвен: По о́бразу Твоему́ и по подо́бию созда́вый, Го́споди, испе́рва челове́ка, и в раи́ поста́вил еси́ владе́ти Твои́ми творе́нии: за́вистию же диа́волею прельще́н бы́в, я́ди причасти́ся. За́поведей Твои́х престу́пник бы́в. Те́мже па́ки в зе́млю, от нея́же взя́т бы́сть, осуди́ его́ возврати́тися, Го́споди, и испроси́ти поко́й.
Ме́ртвен: Упоко́й, Спа́се на́ш, Жизнода́вче, я́же преста́вил еси́ бра́тию на́шу от вре́менных, зову́щыя: Го́споди, сла́ва Тебе́.
Сла́ва, и ны́не, Богоро́дичен: Я́же невмести́маго прие́мши, и ро́ждши Бо́га Сло́ва воплоще́нна, моли́ спасти́ся душа́м на́шым.
В пято́к на повече́рии 
кано́н Пресвяте́й Богоро́дице, гла́с 7:
ПЕ́СНЬ 1
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Влады́чице Богоро́дице, и́же на Тя́ упова́ние иму́щыя, и к Тебе́ притека́ющыя, бе́д же и скорбе́й изба́ви, и паде́ния, и ве́чнаго пла́мене, и му́ки.
Росо́ю милосе́рдия Твоего́, Де́во Чи́стая, пла́мень погаси́ мои́х паде́ний, я́ко да не ко искуше́нию прииду́ вся́каго осужде́ния, и огня́ бу́дущаго.
Сла́ва: Одожди́ ми, Де́во, ка́пли Твоего́ милосе́рдия, сласте́й зно́ем всегда́ изсуша́ему: я́ко да непреста́нно сла́влю от Тебе́ ро́ждшагося Бо́га и Спа́са на́шего.
И ны́не: Водо́ю напо́й Твоея́ моли́твы, Де́во, ду́шу мою́ разгоре́вшуюся печа́льным зно́ем: я́ко да Боже́ственнаго весе́лия от Тебе́ ро́ждшемуся плоды́ принесу́.
ПЕ́СНЬ 3
Ирмо́с: В нача́ле Небеса́, всеси́льным сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом всю́ си́лу и́х: на недви́жимем мя́ ка́мени испове́дания Твоего́ утверди́.
Тя́ молю́, Де́во, спасе́ние души́ мое́й, и очище́ние пода́ждь, и благода́ть незави́стну, я́ко сильна́ и бла́га, и я́ко человеколюби́ва Отрокови́ца, и жи́зни нетле́нныя сподо́би.
Нело́жное спасе́ние и предста́тельнице ми́ра, ро́ждшая Зижди́теля, Чи́стая Де́во, от бе́д изба́ви воспева́ющих Тя́ ве́рно, и напа́стей жития́, и ве́чнаго осужде́ния.
Сла́ва: Мо́лимся приле́жно щедро́там Твои́м, Отрокови́це, не пре́зри рабы́ смире́нныя: но я́ко блага́я, ми́лостивным Твои́м о́ком при́зри, и томи́тельства нереши́маго диа́воля на́с изба́ви.
И ны́не: Ны́не зе́льством печа́ли объя́т е́смь, Де́во, кре́пость мою́ всю́ разсла́бив, и ве́сь на земли́ ни́ц лежу́. Но вопию́ Ти от души́: Ты́ воздви́гни мя́ па́ки, и утеше́нием Твои́м укрепи́.
ПЕ́СНЬ 4
Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Ма́ти Бо́жия, изба́ви мя́ от тли́, и льсти́ваго томи́теля зми́я, при́сно мя́ обходя́щаго, и запина́ющаго по Бо́зе стопы́ моя́.
Мы́сленныя две́ри жи́зни покая́ния ми́ две́ри отве́рзи: я́ко ны́не ко отча́янным две́рем прибли́жихся окая́нный, от мно́гих согреше́ний.
Сла́ва: Ка́л страсте́й и сласте́й оттря́сши до́бре милосе́рдием Твои́м, Пресвята́я, чи́ста покажи́, и оде́ждею облецы́ мя́ светови́дною благода́тию.
И ны́не: Скве́рну души́, и нечистоту́ телесе́ моего́ очи́стивши, Чи́стая, благоприя́тными мольба́ми Твои́ми, чи́ста предста́ви воспева́ти при́сно Тебе́ и сла́вити.
ПЕ́СНЬ 5
Ирмо́с: Но́щь несветла́ неве́рным, Христе́, ве́рным же просвеще́ние в сла́дости слове́с Твои́х: сего́ ра́ди к Тебе́ у́тренюю, и воспева́ю Твое́ Божество́.
Преблага́го Сло́ва, Де́во Всенепоро́чная, моли́ спасти́ся на́м: и́бо засту́пницу Тя́ стажа́хом, и в ну́ждах по́мощь кре́пку.
Не преда́ждь враго́м мя́, Чи́стая, мою́ па́губу зело́ и́щущым грехо́в мои́х ра́ди: но милосе́рдием Твои́м от си́х вре́да исхити́.
Сла́ва: Ве́дуще Тя́ Бо́га все́х, Христе́, и все́х Творца́, на Тя́ Еди́наго возложи́хом спасе́ния упова́ние, на́с ра́ди вочелове́чшагося.
И ны́не: Ра́дуйся, о́блаче Чи́стая, во́ду живо́тну источа́ющий, ра́дуйся, Де́во, му́чеников утвержде́ние, и апо́столов, ра́дуйся, честно́е славосло́вие, Пренепоро́чная.
ПЕ́СНЬ 6
Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Благоле́пия и красоты́ добро́ту, ю́же име́х Креще́нием, погуби́х, Влады́чице, де́я неподо́бная: Ты́ же те́плым Твои́м предста́тельством сию́ пода́ждь, ве́рно чту́щым Тя́.
Страда́ния и одержа́ния ну́жднаго, и печа́ли изба́ви мя́, Богоро́дице, утеше́ние ми́ Твое́ подаю́щи; ины́я бо не и́мам засту́пницы, ра́зве Тебе́, Всенепоро́чная, а́з ра́б Тво́й.
Сла́ва: Изба́вителя ро́ждшая, Благода́теля и Спа́са, кре́пость и́маши, и мо́жеши ели́ко хо́щеши твори́ти, Пренепоро́чная. Те́мже Тя́ мо́лим Твои́ раби́: изба́ви на́с страстны́я молвы́.
И ны́не: Тя́ о́блак лего́к дре́вле зри́т, просвеща́емь Ду́хом проро́к Иса́иа, на не́мже се́де сла́вы Госпо́дь, прии́де, и низложи́ еги́петския вся́ истука́нныя, Де́во Ма́ти Пречи́стая.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 7:
Изба́ви огня́ ве́чнующаго покланя́ющихся Рождеству́ Твоему́: Тя́ бо Христо́с показа́ засту́пницу на́м пою́щым Тя́.
ПЕ́СНЬ 7
Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г и препросла́влен.
Грехо́в одержи́т мя́ мно́жество, и ко тле́нию низво́дит мя́ па́губы и отча́яния: Богоро́дице, предвари́, и пода́ждь ми́ по́мощь спаси́тельную.
Изба́ви мя́ вся́каго вра́жия злоде́йства, и искуше́ний и ско́рби, и в тишине́ и ми́ре сохрани́ ду́шу мою́, Пречи́стая: я́ко да ра́дуяся, пою́ си́лу Твою́.
Сла́ва: Осужде́ние прови́дя дело́м мои́м лука́вым, окая́нный, взыва́ю Ти́ из глубины́ се́рдца моего́, Пречи́стая: Ты́ ми́ бу́ди, Влады́чице, заступле́ние, и спаси́ мя.
И ны́не: С му́ченики, со а́нгелы и со апо́столы, Всенепоро́чная, Твоего́ Сы́на и Го́спода моли́ спасти́ рабы́ Твоя́ от напа́стей, и бе́д и печа́лей.
ПЕ́СНЬ 8
Ирмо́с: В пещи́ о́троки подража́юще, духо́вную ро́су прие́мшии, ве́рою зове́м: благослови́те дела́ Госпо́дня Го́спода.
Бу́ди ми́ по́мощь, Де́во Пресвята́я, к Тебе́ прибега́ющему, и вопию́щему с ве́рою: поми́луй, Чи́стая, и пре́жде конца́ очище́ние согреше́ний да́ждь ми́: и в ча́с кончи́ны пода́ждь спасе́ние, и по кончи́не поко́й да́руй.
У́жас одержи́т мя́ лю́т, егда́ помышля́ю стра́шное испыта́ние, и Судию́ Неумоли́маго, соде́явшым лука́вая, якова́ же вои́стинну я́же а́з окая́нный соде́ях, и му́ки о́ныя конца́ не иму́щия: Влады́чице ми́ра, бу́ди ми́ спасе́ние.
Сла́ва: Я́же земноро́дных вино́вна спасе́нию, о ве́рных побо́рнице, гре́шников очище́ние! о исто́чниче всего́ добра́ и пода́телю благи́х, Богороди́тельнице Чи́стая! Ты́ ми душе́вная боле́зни исцели́, и источи́ благода́ть ве́чную, и сла́ву и весе́лие.
И ны́не: Да́р от на́с Я́же дана́ еси́ Влады́це, я́ко от нача́ла естества́, мольбы́ на́шя, Пречи́стая, приими́ да́ры красны́, воздаю́щи на́м Твою́ по́мощь: я́ко да непреста́нно из Тебе́ Ро́ждшагося пое́м, и превозно́сим во ве́ки.
ПЕ́СНЬ 9
Ирмо́с: Ма́ти Бо́жия и Де́ва, ро́ждшая и де́вствующая па́ки, не естества́ де́ло, но Бо́жия снизхожде́ния: те́м я́ко Еди́ну Бо́жиих чуде́с сподо́бльшуюся, Тя́ при́сно велича́ем.
Под Тво́й кро́в, Де́во, ны́не прибего́х, от мно́жества прегреше́ний обурева́емаго, и погиба́ющаго спаси́ мя, Я́же Спа́са и Зижди́теля ро́ждши, и ве́чнаго изба́ви осужде́ния.
Творца́, и Бо́га и Го́спода, от Твои́х вопло́щшагося пречи́стых крове́й, о на́с, Чи́стая, моли́, уще́дрити милосе́рдием Твои́м лю́ди отча́янныя.
Сла́ва: Огня́ негаси́маго изба́ви мя́, и тьмы́ вне́шния, и пла́ча ве́чнаго, осужде́нию су́ща досто́йна, о Пресвята́я, Чи́стая Богоро́дице! Хода́тайством Твои́м те́плым к Бо́гу.
И ны́не: Под Твое́ю, Богоро́дице, благода́тию сохраня́емь, не снеде́н пребыва́ю прило́ги сопроти́вных вра́г: те́мже я́ко утвержде́ние Боже́ственно и степе́нь, воспева́ю и покланя́юся, и велича́ю Тя́.
Та́же. Досто́йно е́сть: Покло́н. Трисвято́е. И по О́тче на́ш: тропари́, и про́чее обы́чно, и отпу́ст.
Суббота 
В суббо́ту у́тра 
по 1-м стихосло́вии, седа́льны му́ченичны, гла́с 7:
Святи́и, моли́теся, оставле́ние да́ти на́м прегреше́ний на́ших, и ча́емых лю́тых изба́витися на́м, и го́рькия сме́рти, мо́лимся.
Сти́х: Ди́вен Бо́г во святы́х свои́х, Бо́г Изра́илев.
Святи́и Твои́, Го́споди, на земли́ подви́гшеся, врага́ попра́ша, и и́дольскую ле́сть упраздни́ша: те́мже и венцы́ от Тебе́ прия́ша, Человеколю́бца Влады́ки, и ми́лостиваго Бо́га, подаю́щаго ми́ру ве́лию ми́лость.
Сла́ва, и ны́не, Богоро́дичен: Я́ко на́шего воскре́сния сокро́вище, на Тя́ наде́ющыяся, Всепе́тая, от ро́ва и глубины́ прегреше́ний возведи́: Ты́ бо пови́нныя греху́ спасла́ еси́, ро́ждшая Спасе́ние на́ше, я́же пре́жде Рождества́ Де́ва, и в рождестве́ Де́ва, и по рождестве́ па́ки пребыва́еши Де́ва.
По 2-м стихосло́вии седа́лен, гла́с 7:
Ра́дуйтеся, пра́веднии, и да веселя́тся небе́сная: на земли́ бо му́ченицы подви́гшеся, врага́ попра́ша, и ле́сть и́дольскую упраздни́ша: да взыгра́ется Це́рковь, победи́тельная пра́зднующи Подвигополо́жнику и Еди́ному Победотво́рцу Христу́ Бо́гу, подаю́щему ми́рови ве́лию ми́лость.
Сти́х: Ди́вен Бо́г во святы́х Свои́х, Бо́г Изра́илев.
Му́ченицы Твои́, Го́споди, врага́ победи́ша, и ле́сть и́дольскую посрами́ша, вооружи́вшеся креста́ Твоего́ си́лою: те́мже и со а́нгелы воспева́юще зову́т побе́дную пе́снь, славосло́вяще Тебе́, Христе́. Те́х моли́твами пода́ждь душа́м на́шым очище́ние и ве́лию ми́лость.
Сти́х: Мно́ги ско́рби пра́ведным, и от все́х и́х изба́вит я́ Госпо́дь.
Во стране́ живу́щих, Го́споди, и в селе́ниих пра́ведных Твои́х учини́ ду́хи, и́мже сотворя́ем па́мять, Человеколю́бче: и а́ще что́ согреши́ша в житии́ су́ще, я́ко ми́лостив, и благопремени́тель Бо́г, прости́, подая́ ми́рови ве́лию ми́лость.
Сла́ва, и ны́не, Богоро́дичен: Неискусобра́чная Отрокови́це Всенепоро́чная, от Твои́х крове́й воплоще́ннаго Бо́га на́шего, при́сно со проро́ки, и святи́тели, и му́ченики, моли́ спасти́ся душа́м на́шым.
Кано́н святы́м му́чеником, иера́рхом, и преподо́бным, и усо́пшым, [его́же краегране́сие сицево́: С ли́ки воспева́ю па́стырей и му́ченик, а́з Ио́сиф.] Гла́с 7:
ПЕ́СНЬ 1
Ирмо́с: Поспе́шествовавшему Бо́гу во Еги́пте Моисе́ови, извести́ Изра́иля, Тому́ еди́ному пои́м, я́ко просла́вися.
Ли́к му́ченик нельсти́вых вся́ пре́лести победи́ борца́, лику́ет ра́дуяся пред лице́м созда́вшаго и́.
Святи́телие Христо́вы, и преподо́бнии вси́ подви́гшиися, пи́щи сподо́бишася ве́чныя благода́тию.
Изба́ви на́с, Христе́, от вся́кия я́рости моле́нием проро́к, и преподо́бных, и же́н свяще́нных, и спаси́ ду́шы на́шя.
Сла́ва: Созда́вый мя́ от земли́ Сло́ве, в зе́млю па́ки возврати́тися ми́ повеле́л еси́: упоко́й, я́же в ве́ре преста́вил еси́.
Богоро́дичен: Пречи́стая Ма́ти, я́же Бо́га Пресвято́е Сло́во ро́ждшая, освяти́ вся́ любо́вию Тя́ сла́вящыя.
Други́й кано́н усо́пшым, пое́м на ряду́, иде́же не́сть мине́и, [его́же краегране́сие: Пра́вило седьмо́е, изъображе́ние то́жде нося́щее. Творе́ние Феофа́ново.] Гла́с 7:
Ирмо́с: Ма́нием Твои́м на земны́й о́браз преложи́ся, пре́жде удоборазлива́емое водно́е естество́, Го́споди: те́мже немо́кренно пешеше́ствовав Изра́иль, пое́т Тебе́ пе́снь побе́дную.
Сти́х: Ди́вен Бо́г во святы́х Свои́х, Бо́г Изра́илев.
Добро́та украше́нная доброде́тельными о́бразы, и Боже́ственное возложе́ние разли́чными красота́ми, сия́юще благоче́стием, му́ченицы, Христу́ Бо́гу принесо́стеся.
Сти́х: Поко́й, Го́споди, ду́шы усо́пших ра́б Твои́х.
Зарю́ непристу́пнаго и трисо́лнечнаго сия́ния улучи́ти сподо́би преста́вльшыяся рабы́ Твоя́, многоми́лостиве Го́споди, отню́дуже отбеже́ вся́ка боле́знь, и печа́ль, и воздыха́ние.
Сла́ва: Умерщвле́нием осужде́ное естество́, Живо́т ипоста́сный, Жизнода́вче Са́м сы́й Христе́, воздви́гл еси́: те́мже я́ко еди́н ще́др, ве́рою к Тебе́ преста́вльшыяся упоко́й.
И ны́не: Испра́вила еси́, Пречи́стая, прама́тернее паде́ние, ро́ждши Го́спода Сло́ва, сию́ воскреси́вшаго, и су́щым во гробе́х вдохну́вша живо́т, вла́стию Боже́ственною.
ПЕ́СНЬ 3
Ирмо́с: Небеса́ утверди́вый Сло́вом, и земно́е основа́ние укрепи́вый на вода́х мно́гих, утверди́ мо́й у́м в во́лю Твою́, Человеколю́бче.
Сокруша́еми ка́мением, и в ро́в вмета́еми, сокруши́сте всю́ льсти́ваго си́лу, и не сокруше́ни умо́м му́ченицы пребы́сте.
Заре́ю Боже́ственных уче́ний, и доброде́телей луча́ми, прему́дрии святи́телие, ве́рныя просвеща́юще, и ересе́й мглу́ всю́ отгна́сте.
Умертви́вшеся ми́ру преподо́бнии Твои́, Сло́ве, преми́рную вои́стинну жи́знь насле́доваша: и́хже ра́ди, Ще́дре, все́х на́с уще́дри.
Сла́ва, ме́ртвен: О преста́вльшихся в ве́ре и наде́жди мо́лимся вси́ благо́му Влады́це, поми́ловати и́х в ча́с суда́.
Богоро́дичен: Не истощи́в не́др О́тчих Сло́во, во не́дрех Твои́х, Пречи́стая, Младе́нец держи́мь яви́ся, нача́ло от Тебе́ прие́мь Безнача́льный.
И́н Ирмо́с: В нача́ле небеса́ всеси́льным Сло́вом Твои́м утвержде́й, Го́споди Спа́се, и вседе́тельным и Бо́жиим Ду́хом всю́ си́лу и́х: на недви́жимем мя́ ка́мени испове́дания Твоего́ утверди́.
Ю́ношеско и кре́пко терпе́ние, му́жественне показа́ша му́ченик ли́цы: ра́н бо устремле́ние подъя́ша, и муче́ний я́звы, нетле́нныя Твоея́ сла́вы, Спа́се, жела́юще, и красоты́.
В ве́чный Тво́й живо́т, я́же в наде́жди усо́пших, Ми́лостиве, приими́ ду́шы: и жела́емых и Боже́ственных, Влады́ко, не́др Боже́ственнаго Авраа́ма вну́трь всели́, и с Ла́зарем блаже́нным сопричти́.
Сла́ва: Соше́дый с Небе́с, во е́же спасти́ ро́д челове́ческий, Благоутро́бный Спа́се, невеще́ственнаго све́та, и Боже́ственныя сла́вы Твоея́ насыща́тися и ра́дости, благоче́стно преста́вленныя, Твои́м милосе́рдием сподо́би.
И ны́не: Зако́ни естества́ разреши́шася в Тебе́, Непостижи́мое Сло́во Заче́ншей, Чи́стая: и зако́н на́м Боже́ственный даде́ся, все́м оставле́ние подая́ отчаява́емым прегреше́ньми, благода́тию Боже́ственныя любве́.
ПЕ́СНЬ 4
Ирмо́с: Плотско́е прише́ствие твое́, Христе́, уверя́я проро́к Авваку́м, взыва́ше: сла́ва си́ле твое́й, Го́споди.
Укрепля́еми е́же ко Го́споду любо́вию му́ченицы, обнемощи́ша вра́жию си́лу: те́мже ублажа́ются.
Я́ко овча́та па́стыря и а́гнцы, блаже́ннии иера́рси, слове́сному ста́ду предста́сте Боже́ственною благода́тию.
Многосве́тлыя я́ко зве́зды, доброде́тели све́тлостию, озари́сте ве́рных исполне́ние, преподо́бнии отцы́ на́ши.
Сла́ва: Еди́нственное торжество́ кре́пких же́н, и сосло́вие святы́х проро́к, улучи́ша небе́сныя бла́гости.
Богоро́дичен: Моли́, Его́же родила́ еси́ Сы́на, Всепе́тая, искуше́ний вся́ческих и скорбе́й изба́витися рабо́м Твои́м.
И́н Ирмо́с: О́тча не́дра не оста́вль, и соше́д на зе́млю, Христе́ Бо́же, та́йну услы́шах смотре́ния Твоего́, и просла́вих Тя́, Еди́не Человеколю́бче.
Страда́льческия боле́зни терпели́вно показа́вше, Христе́, му́ченицы, венцы́ увязо́шася пра́вды Твоея́, и сла́вят Твою́ си́лу.
Пачеесте́ственныя све́тлости Твоея́ преста́вленыя благоче́стно сподо́би, егда́ прии́деши во сла́ве Твое́й со А́нгелы Твои́ми, Всеще́дре и Многоми́лостиве.
Сла́ва: Трисве́тлыя зари́, Бла́же, и еди́нственнаго облиста́ния Божества́ наслади́тися сподо́би пре́жде отше́дшыя, и сла́вящыя Тя́, Человеколю́бче.
И ны́не: И́же О́тча не́дра не оста́вль, в Деви́ческих не́дрех Христо́с водвори́ся, и сме́рти изба́вил е́сть Тебе́ блажа́щыя, Богома́ти, Еди́на Всепе́тая.
ПЕ́СНЬ 5
Ирмо́с: У́тренюет ду́х мо́й к тебе́, Бо́же, зане́ све́т еси́, и Твоя́ повеле́ния бы́ша исцеле́ния рабо́м Твои́м, Человеколю́бче.
О я́звах плотски́х неради́вше кре́пцыи страда́льцы, и я́звы все́х исцеля́ете и стра́сти, Боже́ственными ва́шими я́звами.
Прия́сте вла́сть реши́ти и вяза́ти на земли́, святи́телие Христо́вы: те́мже на́шя грехо́вныя плени́цы нереши́мыя разреши́те.
Умо́м чи́стым Бо́гу соедини́вшеся ли́цы по́стничестии, проро́к, и пра́ведных, и же́н честны́х лику́ют, ра́дующеся ликова́нием неразори́мым.
Сла́ва, ме́ртвен: Я́ко еди́н сы́й многоми́лостив, ве́рою, Христе́, преста́вленыя от жития́, рая́ сотвори́ жи́тели, Человеколю́бче.
Богоро́дичен: Черто́г неразори́мь я́вльшися Бо́гу, моли́ Того́, Всесвята́я Де́во, черто́га мя́ мы́сленнаго жи́теля соде́лати.
И́н Ирмо́с: Го́споди Бо́же мо́й, от но́щи у́треневав тебе́ молю́ся: пода́ждь ми́ оставле́ние прегреше́ний мои́х, и к све́ту Твои́х повеле́ний пути́ моя́ напра́ви, молю́ся.
Ме́ртвостию живоно́сною, истка́нною муче́ний ра́ди, всехва́льнии му́ченицы оде́яни све́тло, душа́м пре́жде усо́пшым Боже́ственный испроси́те поко́й.
От неизнури́мых сокро́вищ, пролива́яй благоутро́бие, Спа́се, ду́шы я́же преста́вил еси́, с перворо́дными Твои́ми в жили́щах Небе́сных благоволи́ водвори́тися.
Сла́ва: Тяготу́ отложи́вшыя, и от у́з разреши́вшыяся, и к Вы́шнему животу́ рабы́ Твоя́ преше́дшыя, Христе́, наслажда́тися Твои́х святы́х све́тлостей, Спа́се, благоизво́ли.
И ны́не: Влады́чице Богома́ти, мои́х согреше́ний разреше́ние пода́ждь, и да́руй ми́ проще́ние грехо́в мои́х, я́же Жи́знь Ипоста́сную ми́ру ро́ждши, Всенепоро́чная.
ПЕ́СНЬ 6
Ирмо́с: Ио́на из чре́ва а́дова вопия́ше: возведи́ от тли́ живо́т мо́й. мы́ же тебе́ вопие́м: Всеси́льне Спа́се, поми́луй на́с.
Низложи́сте вра́жия возвыше́ния, возвыша́еми к Бо́гу в страда́ниих, всесла́внии ору́жницы, и гра́ждане небе́снии бы́сте.
Ересе́й зи́му отгоня́юще, Христо́вы и́стиннии святи́телие, к весне́ и́стинней мно́жество благочести́вых приведо́ша.
Кре́постию Твое́ю, Христе́, преподо́бных мно́жество, и проро́к, и же́н святы́х, оправда́шася, и незаходи́маго све́та наслажда́ются.
Сла́ва, ме́ртвен: Преста́вил еси́, Ще́дре, от вре́менных рабы́ Твоя́: но сия́ ве́чнаго весе́лия, и живота́ и́стиннаго прича́стники сподо́би.
Богоро́дичен: Освяти́, Всесвята́я Де́во, рабы́ Твоя́, Пресвято́е Сло́во пло́тию ро́ждшая, Его́же пое́т вся́кое дыха́ние, освяща́ющи.
И́н Ирмо́с: Пла́вающаго в молве́ жите́йских попече́ний, с корабле́м потопля́ема грехи́, и душетле́нному зве́рю примета́ема, я́ко Ио́на, Христе́, вопию́ Ти: из смертоно́сныя глубины́ возведи́ мя.
Ли́к му́ченический, неудо́бь носи́мыя боле́зни кре́пко претерпе́вший, неболе́зненныя сла́дости насле́дова, пра́вды венцы́ от живоно́сныя десни́цы прие́м. [Два́жды.]
Сла́ва: С пра́ведными, иде́же святы́х ли́цы, и иде́же све́тлость преподо́бных и ве́чныя жи́зни наслажде́ние, пре́жде усо́пшыя Твоя́ рабы́ учини́, Ми́лостиве, я́ко Бо́г Безсме́ртен.
И ны́не: И́же во́лею Боже́ственною, и соде́тельною си́лою, вся́ составле́й от небытия́, из утро́бы Твоея́, Чи́стая, произы́де, и су́щыя во тьме́ сме́ртней, Богонача́льными блиста́ньми просвети́ла е́сть.
ПЕ́СНЬ 7
Ирмо́с: В пещи́ су́ще халде́йстей, Авраа́мстии о́троцы ликова́ху со а́нгелом, глаго́люще: оте́ц на́ших Бо́же, благослове́н еси́.
Тече́нии кро́вными страстоте́рпцы, нече́стия угаси́ша пла́мень, пою́ще: оте́ц на́ших Бо́же, благослове́н еси́.
Иера́рхи восхваля́ем, просвети́тели ми́ра бы́вшыя, пою́ще: оте́ц на́ших Бо́же, благослове́н еси́.
Пе́сньми да почту́тся проро́к и преподо́бных святы́й собо́р, пою́щих: оте́ц на́ших Бо́же, благослове́н еси́.
Сла́ва: Изба́ви гее́нны, я́же прия́л еси́, Христе́ ще́дрый, ве́рныя рабы́ Твоя́, вопию́щыя: Оте́ц на́ших Бо́же, благослове́н еси́.
Богоро́дичен: Я́ко А́нгел честне́йшую, Богоро́дицу песносло́вим, вопию́ще: Оте́ц на́ших Бо́же, благослове́н еси́.
И́н Ирмо́с: Пе́щь о́троцы огнепа́льну дре́вле росоточа́щу показа́ша, Еди́наго Бо́га воспева́юще, и глаго́люще: превозноси́мый отце́в Бо́г и препросла́влен.
Венцы́ нося́ще ли́цы му́ченик, Царя́ Христа́ я́сно обстоя́т мы́сленно, со а́нгельскими ликостоя́ньми, благослове́н еси́, зову́ще, Бо́же оте́ц на́ших.
Ты́ сме́рти и живота́ вла́сть име́яй, Ще́дре, пи́щи Боже́ственныя сподо́би я́же в ве́ре Твое́й, Спа́се, преложе́нныя, благослове́н еси́, зову́щыя, Бо́же оте́ц на́ших.
Сла́ва: Просвеща́я све́том невеще́ственнаго светоли́тия, Христе́, ду́шы, я́же преста́вил еси́, в селе́ниих Небе́сных всели́, славосло́вити Тя́ непреста́нно со уго́дники Твои́ми.
И ны́не: И́же пре́жде без ма́тере из Отца́, ны́не же без отца́ из Тебе́, Де́во, Христо́с неизрече́нно роди́ся, на́с ра́ди челове́к в пло́ть обо́лкся: благослове́н, Пречи́стая, Пло́д Твоего́ Чре́ва.
ПЕ́СНЬ 8
Ирмо́с: В пещи́ о́троки подража́юще, духо́вную ро́су прие́мшии, ве́рою зове́м: благослови́те дела́ Госпо́дня Го́спода.
Хра́мы и́дольския разверго́сте, всесла́внии: и хра́мы созда́сте себе́ ду́ху, страстоте́рпцы, хра́брски тече́ние сконча́вше.
Яви́стеся я́ко цве́ти благоуха́ннии, святи́телие, ра́зумом ду́шы ве́рных веселя́ще благоче́стия: те́мже досто́йно блажи́ми есте́.
Зе́млю всю́ проше́дше преподо́бнии, и Бо́жии прише́льцы проро́цы бы́сте, вы́шнее соблюда́юще наслажде́ние, и сла́ву при́сно пребыва́ющую.
Сла́ва, поко́ин: Я́ко живы́х и ме́ртвых сло́ве Го́споди, и́же ве́рою усо́пшыя рабы́ Твоя́, лико́м сочета́й спаса́емых все́х, я́ко еди́н Человеколю́бец.
Богоро́дичен: Же́н все́х сосло́вие, посто́м и страда́нием взыска́вших Го́спода, мо́лится непреста́нно Боже́ственному лицу́ Твоему́, Пречи́стая.
И́н Ирмо́с: Еди́наго Безнача́льнаго Царя́ сла́вы, Его́же благословя́т Небе́сныя си́лы, и трепе́щут чи́ни а́нгельстии, по́йте свяще́нницы, лю́дие превозноси́те Его́ во ве́ки.
К Небе́сней зря́ще сла́ве му́ченицы, Христо́ва прише́ствия, о земне́й неради́ша сла́ве, пою́ще благоче́стно Того́ я́ко Царя́, во вся́ ве́ки.
И́же земну́ю разруши́вый хра́мину, е́же о наде́жди жи́зни усо́пшым Небе́сную хра́мину пода́ждь, в пра́ведных селе́ниих си́х упоко́й во вся́ ве́ки.
Сла́ва: Ме́ртвым Воскре́сние, я́ко Бо́г подава́яй, и́же исто́чник жи́зни имы́й: Ты́ напо́й пи́щными пото́ки, я́ко Еди́н Бла́г, пре́жде усо́пшыя, во вся́ ве́ки.
И ны́не: Све́т Непристу́пный, Богоро́дице Де́во, во чре́ве Твое́м прие́мши неизрече́нно, просвети́ла еси́ су́щыя во тьме́ жития́, сла́вити благоче́стно Христа́, проше́дшаго из Тебе́ несказа́нно.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Па́че естества́ Ма́терь, и по естеству́ Де́ву, еди́ну в жена́х благослове́нную, пе́сньми ве́рнии Богоро́дицу велича́ем.
Свяще́нных му́ченик, и проро́к, и пра́ведных, от ве́ка до́бре жи́вших, моли́твами и́х, Христе́, ду́шы на́шя поми́луй.
Я́ко служи́тели Влады́це, священнотаи́нницы я́вльшеся, совокупи́стеся слуга́м небе́сным: с ни́миже о на́с моле́ния принеси́те.
С жена́ми блаже́нное сконча́вшыя тече́ние, почти́м по́стническия ли́ки святы́я: я́ко да те́х моли́твами улучи́м свяще́ние.
Сла́ва, ме́ртвен: Ея́же сподо́бишася сла́вы, святы́х все́х ликостоя́ния, Христе́, преста́вленыя сподо́би причасти́тися, правосла́вно Тебе́ послужи́вшыя.
Богоро́дичен: Грехолюби́в сы́й, суди́ща стра́шнаго трепе́щу, ро́ждшагося из Тебе́, Чи́стая, в Не́мже мя́, я́ко Блага́я, неосужде́на соблюди́.
И́н Ирмо́с: Ма́ти Бо́жия и Де́ва, ро́ждшая и де́вствующая па́ки, не естества́ де́ло, но Бо́жия снизхожде́ния: те́м я́ко Еди́ну Бо́жиих чуде́с сподо́бльшуюся, Тя́ при́сно велича́ем.
Явле́нно до́блии му́ченицы просвеща́ют ми́р, ве́ры су́ще столпи́, це́рквам непоколеби́мая тверды́ня, и предгра́дия благоче́стия: те́х по достоя́нию ве́рнии ублажа́ем.
Изба́ви огня́ ве́чнаго, Влады́ко, от на́с преста́вльшыяся: ре́бр Твои́х копие́м грехо́вное рукописа́ние растерза́в си́х, я́ко Еди́н Человеколю́бец, и святы́х све́тлости сподо́би.
Сла́ва: Я́ко Бла́г Бо́г, и Человеколю́бец естество́м, я́ко Ми́лостив, и Ще́др, я́ко живота́ безсме́ртнаго Сы́й сокро́вище неистощи́мое, Спа́се, ве́рою пре́жде усо́пшыя нетле́нныя сла́дости Твоея́ сподо́би.
Богоро́дичен: Зако́на се́ни, и пре́ждняя гада́ния Твои́м Рождество́м преидо́ша, и́бо исполне́ние зако́на и проро́ков Христо́с бы́сть: Его́же во двою́ существу́ пою́ще, Тебе́ Присноде́ву Чи́стую ублажа́ем.
Та́же, Досто́йно е́сть: Ектениа́, свети́лен, и псалмы́ обы́чныя.
На хвали́тех стихи́ры му́ченичны, гла́с 7:
Па́мять святы́х Твои́х страстоте́рпец пра́зднующе, Тебе́ пое́м, Христе́, вопию́ще: Го́споди, сла́ва Тебе́.
Посреде́ суди́ща законопресту́пных, ра́дующеся, вопия́ху, Христе́, страстоте́рпцы: Го́споди, сла́ва Тебе́.
Еди́но ды́шуще, и ко Еди́ному взира́юще страстоте́рпцы му́ченицы, еди́н пу́ть живота́ обре́тше, е́же за Христа́ сме́рть, ревну́юще дру́г дру́га кончи́не. Оле чудесе́, я́ко сокро́вища му́ки предвосхища́ху! дру́г ко дру́гу глаго́лаху, я́ко а́ще не ны́не у́мрем, у́мрем же вся́ко, и бытию́ до́лжная послу́жим, сотвори́м ну́жду любоче́стием, о́бщее свое́ изво́ливше, сме́ртию живо́т ку́пим: моли́твами и́х, Бо́же, поми́луй на́с.
Ме́ртвен: Во стране́ пра́ведных Твои́х, Ми́лостиве, ве́рою к Тебе́ преста́вленныя от вре́менных, учини́, Человеколю́бче.
Сла́ва, и ны́не, Богоро́дичен: Моли́, Де́во, со апо́столы и му́ченики, обрести́ на суде́ преста́вльшымся ве́лию ми́лость.
На стихо́вне стихи́ры ме́ртвены, гла́с 7:
Подо́бен: Неради́вше:
Умерщвле́н ви́ден бы́л еси́ на Кресте́, Еди́не Безсме́ртне, и во гро́бе, я́ко ме́ртв, положе́н бы́л еси́, умерщвле́ния и тли́ сме́ртныя челове́ки избавля́я. Но я́ко пучи́на милосе́рдия сы́й неистощи́мая, и исто́чник благосты́ни, ду́шы Твои́х ра́б, от на́с преста́вленых, упоко́й.
Сти́х: Блаже́ни, я́же избра́л и прия́л еси́, Го́споди.
Ме́ртвен: Нетле́нною Твое́ю добро́тою, и сла́достию красоты́ и Боже́ственнаго Твоего́ све́та луча́ми просвеща́тися сподо́би, к Тебе́ преста́вльшыяся, Бла́же, в невеще́ственнем светоли́тии светоявле́ния Твоего́, со А́нгелы ликовству́ющыя о́крест Тебе́ Влады́ки, и Царя́ Сла́вы, и Го́спода.
Сти́х: Ду́шы и́х во благи́х водворя́тся.
Ме́ртвен: Я́ко неиждива́емое име́я даро́в великоле́пие, я́ко сокро́вище неоску́дное бога́тыя благосты́ни, к Тебе́ преста́вльшыяся, я́ко Бо́г всели́ в страна́х избра́нных Твои́х, на ме́сте ослабле́ния, в дому́ сла́вы Твоея́, в пи́щи ра́йстей, в де́вственнем черто́зе, я́ко Милосе́рд.
Сла́ва, и ны́не, Богоро́дичен: Зако́на исполне́ние родила́ еси́, изба́вителя пло́тию бы́вшаго: не бо бы́сть су́щым пре́жде в зако́не оправда́ние: Христо́с же на́с ра́ди распя́тся и оправда́. Я́ко у́бо иму́щая дерзнове́ние, я́ко Ма́ти, моли́ Сы́на Твоего́ благоутро́бнаго, ду́шы упокои́ти благоче́стно от на́с преста́вленных, Всепе́тая.
Та́же, Бла́го е́сть: и Трисвято́е. По О́тче на́ш: тропа́рь, ектениа́, и ча́с пе́рвый, и отпу́ст.
В суббо́ту блаже́нны, гла́с 7: 
Красе́н бе́ и до́бр в сне́дь, и́же мене́ умертви́вый пло́д: Христо́с е́сть дре́во живо́тное, от Него́же яды́й не умира́ю, но вопию́ с разбо́йником: помяни́ мя, Го́споди, во Ца́рствии Твое́м.
Сти́х: Блаже́ни и́згнани пра́вды ра́ди, я́ко те́х е́сть Ца́рство Небе́сное.
Сконча́вше до́брый по́двиг, и ве́ру соблю́дше, венцы́ нетле́нныя от Бо́га прия́ли есте́: и сла́вы Его́ сподо́бистеся, му́ченицы всехва́льнии, А́нгелом сожи́телие.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Священноде́йственных и преподо́бных собо́ри, и проро́к, и честны́х же́н сосло́вие да почти́тся свяще́нно, во хра́мех перворо́дных ны́не живу́ще в ра́дости, и соводворя́ющеся со безпло́тными чи́нми.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Учини́ в хра́мех святы́х, я́же преста́вил еси́ от на́с, Сло́ве Бо́жий, те́х презре́в душе́вная согреше́ния, в ве́дении и неве́дении соде́яная на земли́, и уще́дри рабы́ Твоя́.
Сла́ва: Раби́ Твои́, о Тро́ице Свята́я, умира́ющии к Тебе́ прихо́дят, изба́витися от стра́шных о́нех му́к, и улучи́ти про́сят благи́х сла́вы святы́я Твоея́, в ча́с су́дный.
И ны́не: Всели́ся в Твое́й утро́бе, Всесвята́я Чи́стая, Отчее сия́ние, и прельще́ныя вра́жиим злы́м сове́том, и впа́дшыя во тлю́, па́ки обнови́л е́сть.
Коне́ц седьмо́му гла́су.
ГЛАС 8 
Суббота 
В суббо́ту ве́чера, на ма́лей вече́рни 
на Го́споди, воззва́х, стихи́ры воскре́сны 3, повторя́юще пе́рвую. Гла́с 8:
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Вече́рнюю пе́снь, и слове́сную слу́жбу, Тебе́, Христе́, прино́сим: я́ко благоволи́л еси́ поми́ловати на́с Воскресе́нием.
Го́споди, Го́споди, не отве́ржи на́с от Твоего́ лица́: но благоволи́ поми́ловати на́с Воскресе́нием.
Ра́дуйся, Сио́не святы́й, ма́ти церкве́й, Бо́жие жили́ще: Ты́ бо прия́л еси́ пе́рвый, оставле́ние грехо́в, Воскресе́нием.
Сла́ва, и ны́не, Богоро́дичен, догма́тик. Гла́с 8.
Ка́ко Тя́ ублажи́м, Богоро́дице? Ка́ко же воспои́м, Преблагослове́нная, непостижи́мое та́инство рожде́ния Твоего́? Веко́в бо Творе́ц, и на́шего Соде́тель естества́, Сво́й о́браз уще́дрив, низведе́ Самаго́ Себе́ во истоща́ние неизсле́димое, сы́й в невеще́ственных не́дрех О́тчих, во утро́бе Твое́й, Чи́стая, всели́ся, и пло́ть непрело́жно бы́сть, от Тебе́, Неискусобра́чная, пребы́в у́бо, е́же бе́ естество́м Бо́г. Те́мже Ему́ покланя́емся Бо́гу соверше́нну, и Челове́ку соверше́нну, Тому́ во обое́м зра́це: и́бо обое́ естество́ в Не́м е́сть вои́стинну: Сугу́ба же вся́ пропове́дуем есте́ственная Его́ сво́йства, по сугу́бому существу́, два́ почита́юще де́йства и хоте́ния. Единосу́щен бо сы́й Бо́гу и Отцу́, самовла́стно хо́щет и де́йствует я́ко Бо́г: единосу́щен же сы́й и на́м, самовла́стно хо́щет, и де́йствует я́ко Челове́к. Того́ моли́, Чи́стая Всеблаже́нная, спасти́ся душа́м на́шым.
Та́же, Све́те ти́хий: Посе́м проки́мен: Госпо́дь воцари́ся, в ле́поту облече́ся. Три́жды. Сти́х: Облече́ся Госпо́дь в си́лу, и препоя́сася. Та́же, Сподо́би, Го́споди, в ве́чер се́й:
Иере́й же ектении́ не глаго́лет, но пое́м на стихо́вне стихи́ру воскре́сну, гла́с 8:
Возше́л еси́ на Кре́ст, Иису́се, снизше́дый с Небесе́: прише́л еси́ на сме́рть, Животе́ Безсме́ртный, к су́щым во тьме́, Све́т и́стинный: к па́дшым, все́х Воскресе́ние, просвеще́ние, и Спа́се на́ш, сла́ва Тебе́.
Та́же, Богоро́дичны подо́бны, три́. Гла́с 8:
Подо́бен: О пресла́внаго чудесе́!
Сти́х: Помяну́ и́мя Твое́ во вся́ком ро́де и ро́де.
Ра́дуйся, Богоро́дице всепе́тая. Ра́дуйся, исто́чниче живота́ ве́рным источа́ющь. Ра́дуйся, все́х Влады́чице, и Госпоже́ тва́ри Благослове́нная. Ра́дуйся, Всенепоро́чная, Препросла́вленная. Ра́дуйся, Всепречи́стая. Ра́дуйся, пала́то. Ра́дуйся, Боже́ственное селе́ние. Ра́дуйся, Чи́стая. Ра́дуйся, Ма́ти Де́во. Ра́дуйся, Богоневе́сто.
Сти́х: Слы́ши, Дщи́, и ви́ждь, и приклони́ у́хо Твое́.
Ра́дуйся, Богома́ти Речи́стая. Ра́дуйся, ве́рных наде́жде. Ра́дуйся, ми́ра очище́ние. Ра́дуйся, вся́кия ско́рби избавля́ющи рабы́ твоя́. Ра́дуйся, челове́ков утеше́ние живоно́сное. Ра́дуйся, заступле́ние. Ра́дуйся, предсто́лпие призыва́ющих Тя́. Ра́дуйся, Бо́жие Боже́ственное пребыва́ние, и Горо́ Свята́я.
Сти́х: Лицу́ Твоему́ помо́лятся бога́тии лю́дстии.
Ра́дуйся, Богоро́дице, Ма́ти Христо́ва. Ра́дуйся, еди́на наде́жде, челове́ков заступле́ние. Ра́дуйся, прибе́жище. Ра́дуйся, све́щниче све́та све́тлый. Ра́дуйся, свеще́ освяще́нная. Ра́дуйся, пала́то. Ра́дуйся, раю́. Ра́дуйся, Боже́ственное селе́ние. Ра́дуйся, исто́чниче, источа́ющь во́ды притека́ющым к Тебе́.
Сла́ва, и ны́не, Богоро́дичен догма́тик:
Его́же не́бо не вмести́, Де́во Богоро́дице, во чре́ве Твое́м нетесноме́стно вмести́ся: и пребыла́ еси́, Чи́стая, сло́вом неизрече́нным, ничи́мже де́вству оскве́рншуся. Ты́ бо еди́на была́ еси́ в жена́х, и Ма́ти, и Де́ва: и Ты́ еди́на Пречи́стая, воздои́ла еси́ Сы́на Живода́вца, и на объя́тиях Твои́х носи́ла еси́ недре́млющее о́ко: но не оста́ви не́дра О́тча, я́коже пре́жде ве́к предбы́сть. Но горе́ ве́сь Бо́г со а́нгелы, до́ле ве́сь из Тебе́ с челове́ки, и везде́ несказа́нно. Того́ моли́, Всесвята́я Влады́чице, спасти́ся, правосла́вно Богоро́дицу Чи́стую испове́дающым Тя́.
Та́же, Ны́не отпуща́еши: Трисвято́е, и по О́тче на́ш: Тропа́рь воскре́сен. Сла́ва, и ны́не, Богоро́дичен его́, и отпу́ст.
В суббо́ту на вели́цей вече́рни 
на Го́споди, воззва́х, поста́вим стихо́в 10, и пое́м стихи́ры воскре́сны, гла́с 8:
Сти́х: Изведи́ из темни́цы ду́шу мою́, испове́датися и́мени Твоему́.
Вече́рнюю пе́снь, и слове́сную слу́жбу, Тебе́, Христе́, прино́сим: я́ко благоволи́л еси́ поми́ловати на́с Воскресе́нием.
Сти́х: Мене́ жду́т пра́ведницы, до́ндеже возда́си мне́.
Го́споди, Го́споди, не отве́ржи на́с от Твоего́ лица́: но благоволи́ поми́ловати на́с Воскресе́нием.
Сти́х: Из глубины́ воззва́х к Тебе́, Го́споди, Го́споди, услы́ши гла́с мо́й.
Ра́дуйся, Сио́не святы́й, ма́ти Церкве́й, Бо́жие жили́ще, ты́ бо прия́л еси́ пе́рвый, оставле́ние грехо́в, Воскресе́нием.
И́ны стихи́ры Анато́лиевы, гла́с то́йже.
Сти́х: Да бу́дут у́ши Твои́, вне́млюще гла́су моле́ния моего́.
Е́же от Бо́га Отца́ Сло́во, пре́жде ве́к ро́ждшееся, в после́дняя же времена́, То́ежде от Неискусобра́чныя вопло́щшееся во́лею, распя́тие сме́ртное претерпе́: и дре́вле умерщвле́ннаго челове́ка спасе́ Свои́м Воскресе́нием.
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Е́же из ме́ртвых Твое́ Воскресе́ние славосло́вим, Христе́, и́мже свободи́л еси́ Ада́мский ро́д от а́дова мучи́тельства: и дарова́л еси́ ми́рови я́ко Бо́г жи́знь ве́чную, и ве́лию ми́лость.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Сла́ва Тебе́, Христе́ Спа́се, Сы́не Бо́жий единоро́дный, пригвозди́выйся на Кресте́, и воскресы́й из гро́ба тридне́вен.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Тебе́ сла́вим, Го́споди, во́лею на́с ра́ди Кре́ст претерпе́вшаго, и Тебе́ покланя́емся, Всеси́льне Спа́се: не отве́ржи на́с от лица́ Твоего́, но услы́ши и спаси́ ны Воскресе́нием Твои́м, Человеколю́бче.
И́ны стихи́ры Богоро́дице, Па́вла Аморре́йскаго. Гла́с 4:
Подо́бен: Я́ко до́бля:
Сти́х: Я́ко у Го́спода ми́лость, и мно́гое у Него́ избавле́ние, и То́й изба́вит Изра́иля от все́х беззако́ний его́.
А́нгельстии чи́нове Тя́, Богома́ти, сла́вят: Бо́га бо Пречи́стая родила́ еси́, И́же со Отце́м и Ду́хом присносу́щнаго, и а́нгельская во́инства, от не су́щих хоте́нием соста́вльшаго. Его́же моли́, спасти́ и просвети́ти ду́шы, и́же правосла́вно я́ко Богоро́дицу воспева́ющих Тя́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Я́ко исто́чник освяще́ния, ковче́г же всезлаты́й, Боже́ственным Ду́хом озаря́емь, молю́ и припа́даю: страсте́м пре́данную и окая́нную мою́ ду́шу просвети́, Влады́чице, избавля́ющи мя́ го́рькаго мучи́тельства бесо́вскаго, и пу́ть мне́ спасе́ния подаю́щи непреткнове́нен.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Престо́ли егда́ поста́вятся, и кни́ги разгну́тся, и дела́ облича́тся, и вся́к ко́ждо предста́нет обремене́н и обнаже́н, ве́сь трепе́щя негодова́ния Бо́жия, и пра́веднаго Того́ отвеща́ния: тогда́ мя́ пощади́, Влады́чице, и вся́каго суда́ исхити́, вся́ческих томле́ний су́щаго вино́вна.
Сла́ва, и ны́не, Богоро́дичен: Ца́рь небе́сный за человеколю́бие на земли́ яви́ся, и с челове́ки поживе́: от Де́вы бо Чи́стыя пло́ть прие́мый, и из Нея́ проше́дый с восприя́тием: Еди́н е́сть Сы́н, сугу́б естество́м, но не Ипоста́сию. Те́мже соверше́нна Того́ Бо́га, и соверше́нна Челове́ка вои́стинну пропове́дающе, испове́дуем Христа́ Бо́га на́шего: Его́же моли́, Ма́ти Безневе́стная, поми́ловатися душа́м на́шым.
Вхо́д. Све́те ти́хий: Проки́мен дне́: Госпо́дь воцари́ся: и про́чее по обы́чаю.
На стихо́вне стихи́ры воскре́сны, гла́с 8:
Возше́л еси́ на Кре́ст, Иису́се, снизше́дый с Небесе́: прише́л еси́ на сме́рть, Животе́ Безсме́ртный, к су́щым во тьме́ Све́т и́стинный: к па́дшым все́х Воскресе́ние, просвеще́ние, и Спа́се на́ш, сла́ва Тебе́.
И́ны стихи́ры, по алфави́ту.
Сти́х: Госпо́дь воцари́ся, в ле́поту облече́ся.
Христа́ славосло́вим, воскре́сшаго от ме́ртвых: ду́шу бо и те́ло прие́м, стра́сти отобою́ду отсече́, пречи́стей у́бо души́ во а́д соше́дшей, его́же и плени́: во гро́бе же истле́ния не ви́де свято́е те́ло, Изба́вителя ду́ш на́ших.
Сти́х: И́бо утверди́ вселе́нную, я́же не подви́жится.
Псалмы́ и пе́сньми славосло́вим, Христе́, от ме́ртвых Твое́ Воскресе́ние: и́мже на́с свободи́л еси́ мучи́тельства а́дова, и я́ко Бо́г дарова́л еси́ жи́знь ве́чную, и ве́лию ми́лость.
Сти́х: До́му Твоему́ подоба́ет святы́ня, Го́споди, в долготу́ дни́й.
О Влады́ко все́х Непостижи́ме, Тво́рче небесе́ и земли́, кресто́м пострада́вый, мне́ безстра́стие источи́л еси́: погребе́ние же прие́м, и воскре́с во сла́ве, совоскреси́л еси́ Ада́ма руко́ю всеси́льною. Сла́ва Твоему́ тридне́вному воста́нию, и́мже дарова́л еси́ на́м ве́чную жи́знь, и очище́ние грехо́в, я́ко Еди́н Благоутро́бен.
Сла́ва, и ны́не, Богоро́дичен: Безневе́стная Де́во, Я́же Бо́га неизрече́нно заче́нши пло́тию, Ма́ти Бо́га Вы́шняго, Твои́х рабо́в мольбы́ приими́, Всенепоро́чная, все́м подаю́щи очище́ние прегреше́ний: ны́не на́ша моле́ния прие́млющи, моли́ спасти́ся все́м на́м.
Та́же, Ны́не отпуща́еши: Трисвято́е, и по О́тче на́ш:
Тропа́рь воскре́сен, гла́с 8:
С высоты́ снизше́л еси́, Благоутро́бне, погребе́ние прия́л еси́ тридне́вное, да на́с свободи́ши страсте́й, Животе́ и Воскресе́ние на́ше, Го́споди, сла́ва Тебе́.
Сла́ва, и ны́не, Богоро́дичен: И́же на́с ра́ди рожде́йся от Де́вы, и распя́тие претерпе́в, Благи́й, испрове́ргий сме́ртию сме́рть, и воскресе́ние явле́й я́ко Бо́г, не пре́зри я́же созда́л еси́ руко́ю Твое́ю: яви́ человеколю́бие Твое́, Ми́лостиве, приими́ ро́ждшую Тя́ Богоро́дицу моля́щуюся за ны́: и спаси́, Спа́се на́ш, лю́ди отча́янныя.
Та́же, и отпу́ст.
В суббо́ту на повече́рии 
кано́н моле́бный Пресвяте́й Богоро́дице. Гла́с 8:
ПЕ́СНЬ 1
Ирмо́с: Пои́м Го́сподеви, прове́дшему лю́ди Своя́ сквозе́ Чермно́е мо́ре, я́ко еди́н сла́вно просла́вися.
Припе́в: Пресвята́я Богоро́дице, спаси́ на́с.
Прииди́те та́йно бра́тие, я́ко от нача́ла Святе́й Богоро́дице, внесе́м ве́рнии пе́снь но́ву, дне́сь похваля́юще вели́чия Ея́.
Дре́вле Боговиде́нием Моисе́й озари́вся умо́м, Твоему́ я́сно науча́шеся, Чи́стая, Боголе́пному зача́тию, па́че естества́ Де́во, я́вльшуся ему́ в купине́ саду́.
Сла́ва: Тебе́ предлага́ю серде́чная дея́ния, и прия́тно подаю́ писа́ние, бли́з су́щий Боже́ственный заступле́ния кро́в, ко Влады́це Христу́ Тебе́ предложи́в.
И ны́не: Приклони́ ми у́хо Твое́, Чи́стая, правосла́вною ве́рою, в се́ни лица́ Твоего́, че́стно любо́вию Ти́ притека́ющему, и стра́хом покланя́ющуся, моле́бный мо́й гла́с услы́ши.
ПЕ́СНЬ 3
Ирмо́с: Ты́ еси́ утвержде́ние притека́ющих к Тебе́, Го́споди: Ты́ еси́ све́т омраче́нных, и пое́т Тя́ ду́х мо́й.
Ле́ствица дре́вле патриа́рхова Тя́ прообража́ше, Пренепоро́чная: а́нгельско бо явля́ше сни́тие Бо́жие к на́м, Боже́ственное соше́ствие во утро́бе Твое́й.
Иу́дово коле́но всели́ся, ю́же Иа́ков прорече́, от коле́на Его́ прорасти́ти избавле́ние, Иису́са Христа́: Его́же Ты́ ро́ждши, Пречи́стая, просла́вилася еси́.
Сла́ва: Грехми́ отча́ян, обрето́х Тя́ приста́нище спасе́ния, Пречи́стая Богоро́дице, упова́ние на́ше и по́моще: те́мже мя́ к покая́нию наста́ви.
И ны́не: Бли́з Тя́ су́щу Влады́ки и́мам, Пресла́вная Влады́чице, дея́ний мои́х кни́гу возложи́х на Тя́ ве́рою: не премолчи́ уще́дрити мя́.
ПЕ́СНЬ 4
Ирмо́с: Из горы́ приосене́нныя Сло́ве, проро́к, Еди́ныя Богоро́дицы, хотя́ща воплоти́тися, богови́дно усмотри́, и со стра́хом славосло́вяше си́лу Твою́.
Ты́ я́ко мони́сты златы́ми оде́яна Неве́ста О́тча, благода́ть прие́мши, укра́шшися добро́тою де́вства, Ма́ти яви́лася еси́ Сы́на Бо́жия.
Тя́ и́стинный Сио́н, Христо́с Сло́во, изво́ли Себе́ в Боже́ственное селе́ние, я́ко избра́нну избра́в, Богоро́дице, на обновле́ние всего́ ми́ра.
Сла́ва: Ра́дуйся, кра́сная пала́то Сло́ва, де́вственный черто́же Царя́: ра́дуйся, похвало́ все́х безпло́тных: ра́дуйся, челове́ков по́моще.
И ны́не: Удаля́ются от Бо́га, те́мже и погиба́ют, отмета́ющии о́бразы Сы́на Твоего́, Ма́ти Бо́жия Де́во Богоро́дице: и́миже спаса́ются чту́щии Тя́.
ПЕ́СНЬ 5
Ирмо́с: Мра́к души́ моея́ разжени́, Светода́вче Христе́ Бо́же, началоро́дную тьму́ изгна́в бе́здны: и да́руй ми́ све́т повеле́ний Твои́х, Сло́ве, да у́тренюя сла́влю Тя́.
С Боже́ственным соше́дшеся Гаврии́лом, возопии́м Богоро́дице ве́рно: ра́дуйся, Де́во Свята́я, Благода́тная, Госпо́дь с Тобо́ю, И́же Тебе́ ра́ди потреби́в печа́ль, подаде́ ра́дование.
Пречи́стое Твое́ чре́во Гедео́н ви́де, Де́во Чи́стая, в не́же я́ко до́ждь Сло́во соше́д, воплоти́ся Боже́ственным Ду́хом, О́тча неразлу́чен сы́й Божества́.
Сла́ва: Помо́щница ми́ра, и засту́пница еси́ челове́ков гре́шных, Богороди́тельнице Де́во: и ве́рою и любо́вию прибега́ющым к Тебе́, премене́ние спаси́тельное, и реши́ло прегреше́ний мно́гих.
И ны́не: Прорасти́ла еси́ без се́мене, И́же пре́жде вся́кия тва́ри, прозябе́ние Сы́на О́тча, безле́тно же и безнача́льно, Ду́хом Боже́ственным, Богороди́тельнице Чи́стая: Его́же подо́бие ви́да вси́ почита́ем.
ПЕ́СНЬ 6
Ирмо́с: Содержи́ма мя́ приими́, Человеколю́бче, грехи́ мно́гими, и припа́дающа щедро́там Твои́м, я́ко проро́ка, Го́споди, и спаси́ мя.
Де́вства Тя́ зерца́ло су́що, и прия́телище чи́сто Божества́ восхваля́ем, Де́во неискусобра́чная, пе́сньми.
Бо́г во утро́бе Твое́й воплоти́ся, безстра́стно и ужа́сно, Богоневе́сто, я́коже в сви́тце но́ве пи́сан пе́рстом О́тчим.
Сла́ва: Очище́ние и́мамы покро́в Тво́й, и изве́стную наде́жду и заступле́ние, Де́во Чи́стая: не посрами́, Влады́чице, рабы́ Твоя́.
И ны́не: Страсте́й неуста́вное беше́ние, предста́нием Твои́м, Богоневе́сто, уста́ви в тишину́: и ко приста́нищу наста́ви на́с тишины́.
Та́же: Го́споди, поми́луй, три́жды. Сла́ва, и ны́не:
Конда́к, гла́с 8:
Взбра́нной Воево́де победи́тельная, я́ко изба́вльшеся от злы́х, благода́рственная воспису́ем Ти́, раби́ Твои́, Богоро́дице: но я́ко иму́щая держа́ву непобеди́мую, от вся́ких на́с бе́д свободи́, да зове́м Ти́: ра́дуйся, Неве́сто Неневе́стная.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́, сего́ ра́ди о́троцы в пещи́ ра́дованною ного́ю, я́ко во цве́тнице лику́юще, поя́ху: благослове́н еси́ Бо́же оте́ц на́ших.
Ра́дости на́шея хода́таица яви́лася еси́ Де́во, и благода́ти принося́ще вене́ц любо́вию, ра́дуйся, вопие́м Ти́, Благослове́нная Чи́стая, похваля́юще.
Гора́ Свята́я еси́ Бо́жия приосене́нная, гора́ ту́чна Пренепоро́чная: гора́ усыре́нна Боже́ственными сия́нии: гора́, в не́йже Бо́г благоволи́ жи́ти.
Сла́ва: Побежда́яй благода́ть Твою́ не́сть гре́х, Ма́терне бо дерзнове́ние и во́лю и́маши, и реши́ши прегреше́ния моли́твами Твои́ми, и прево́диши вся́ стремле́ния.
И ны́не: От Тро́ицы родила́ еси́ Еди́наго, Богоро́дице, бы́вша непрело́жна плотски́м соедине́нием, сугу́ба су́ща Естество́м: его́же ви́да о́браз почита́ем.
ПЕ́СНЬ 8
Ирмо́с: На горе́ святе́й просла́вльшася, и в купине́ огне́м Присноде́вы Моисе́ови та́йну я́вльшаго, Го́спода по́йте, и превозноси́те во вся́ ве́ки.
Кади́льница яви́лася еси́ проро́ку, Боже́ственнаго У́гля су́щи, грехи́ оте́млющаго, Богоро́дице Де́во, Ма́ти Бо́га на́шего.
Дании́л прови́де Тя́ го́ру ве́лию, Богоро́дице Де́во: из нея́же честны́й ка́мень Христо́с, пло́тию облече́ся, и ле́сти низложи́ и́дольския хра́мы.
Сла́ва: Вели́кий ки́т и́щет пожре́ти мя́, лю́таго греха́ и страсте́й мои́х отча́яния: но предвари́ и спаси́ раба́ Твоего́, Влады́чице.
И ны́не: И́же Тобо́ю бесе́довавый к челове́ком, Бо́г сы́й вся́ческих, зра́к челове́ка восприя́т: Его́же взо́р почита́ем, Де́во, в писа́ниих.
ПЕ́СНЬ 9
Ирмо́с: Вои́стинну Богоро́дицу Тя́ испове́дуем спасе́ннии Тобо́ю, Де́во Чи́стая, с безпло́тными ли́ки Тя́ велича́юще.
Вертогра́д затворе́н Тя́, Де́во Богоро́дице, и запеча́тан исто́чник Ду́хом Боже́ственным, прему́дрый в пе́снех пое́т: те́мже я́ко Са́д жи́зни, воплоща́ется Христо́с.
Твоего́ неска́заннаго Рождества́ пропису́я проро́к, кни́гу запеча́тану прови́де, ея́же никто́же та́инство разуме́, вочелове́чения Рождества́ Твоего́.
Сла́ва: Тебе́ во умиле́нии души́ мо́лимся вси́: не пре́зри, Влады́чице, на́шя мольбы́, но бу́ди благоуве́тлив на́м покро́в, и моли́тву на́шу услы́ши.
И ны́не: Твоему́ и Сы́на Твоего́ припа́даю образо́м: и сомня́щихся почита́ти, я́ко ма́нентовы лжы́ отмета́ю, Богоро́дице Де́во: те́мже правосла́вно пе́снь скончава́ю.
Та́же, Досто́йно е́сть: Трисвято́е. И по О́тче на́ш: конда́к, и про́чее по обы́чаю, и отпу́ст.
Неделя 
В неде́лю у́тра, на полу́нощнице 
кано́н Пресвяте́й и Живонача́льней Тро́ице, [его́же краестро́чие: Тро́ице Еди́нице, спаси́ мя, Твоего́ раба́.] Творе́ние Митрофа́ново. Гла́с 8:
ПЕ́СНЬ 1
Ирмо́с: Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в, и раздели́в мо́ре: Изра́иля же беглеца́ пешехо́дца спасе́, пе́снь Бо́гови воспева́юща.
Припе́в: Пресвята́я Тро́ице, Бо́же на́ш, сла́ва Тебе́.
Трисо́лнечному Царю́, и Строи́телю, и Промысли́телю вся́ческих, и Благо́му Еди́ному, Есте́ственне Су́щему, и Еди́нственную иму́щему Божества́ сла́ву, Бо́гу Единонача́льному припа́даем, пе́снь Трисвяту́ю пою́ще.
Тече́ния Боже́ственная, и проро́чествия я́же свы́ше по́мняще я́ве, Богонача́льное Естество́ Еди́нственное сла́вим, Присносу́щное, Собезнача́льное, в Трие́х Ли́цех, Отце́, и Сы́не, и Ду́се, Соде́тельное, Всеси́льное.
Священнотаи́нник Авраа́м бы́в, священнообра́зно дре́вле, Творца́ все́х и Бо́га и Го́спода, в Трие́х у́бо Ипоста́сех прия́т ра́дуяся, и Тре́х Ипоста́сей держа́ву еди́нственную позна́.
Богоро́дичен: Неискусобра́чно Христа́ родила́ еси́, Е́же по на́м, на́с ра́ди восприе́мша естество́, Пречи́стая, и Непрело́жна по обою́ пребы́вша. Его́же моли́ непреста́нно, грехо́в ми́ дарова́ти и искуше́ний избавле́ние.
ПЕ́СНЬ 3
Ирмо́с: Утвержде́й в нача́ле небеса́ ра́зумом, и зе́млю на вода́х основа́вый, на ка́мени мя́, Христе́, за́поведей Твои́х (це́ркве) утверди́, я́ко не́сть свя́т па́че Тебе́, Еди́не Человеколю́бче.
Тебе́ Непристу́пнаго Бо́га и Царя́ сла́вы на престо́ле Иса́иа ви́де высо́це, и Херуви́мы и Серафи́мы сла́вящыя непреста́нными пе́сньми, Еди́нственнаго Триипоста́снаго.
Еди́наго от Отца́ я́ко от ума́ рожде́наго Сло́ва, и Ду́ха происходя́ща неизглаго́ланно, по коему́ждо помышле́нии, и кни́жными уче́нии пости́гше, Еди́наго Бо́га Трисо́лнечнаго почита́ем.
И́же сы́й Нерожде́нный Оте́ц, и Своего́ Существа́ сия́ние роди́в нетле́нно Сы́на, Све́т от Све́та: исхо́дне предлага́ет сра́сленный Све́т Ду́ха, Вседе́тельна, и Единоче́стна.
Богоро́дичен: Хра́м яви́лася еси́ чи́ст, Де́во Ма́ти Мари́е, вся́ всеси́льно и прему́дро соста́вльшему Христу́, и в чи́не поло́жшему и нося́щему: Его́же Ми́лостива ми́ сотвори́ Ма́терними Твои́ми моли́твами.
Го́споди, поми́луй, три́жды.
Та́же, седа́лен, гла́с 8: Подо́бен: Повеле́нное та́йно:
Трисо́лнечнаго и Честна́го Богонача́лия си́лу ве́рнии ны́не восхва́лим, я́ко ма́нием то́кмо вся́ соста́вил вы́шняя ликостоя́ния а́нгельская, и ни́жняя священнонача́лия церко́вная, е́же взыва́ти: Свя́т, Свя́т, Свя́т еси́ Бо́же Преблаги́й: сла́ва и пе́ние Держа́ве Твое́й.
Сла́ва, и ны́не, Богоро́дичен: Я́же Непреме́ннаго Бо́га поро́ждшая, пременя́емое при́сно се́рдце мое́ грехо́м и ле́ностию, прило́гми льсти́ваго, утверди́, Блага́я, моли́твами Ма́терними Твои́ми: я́ко да и а́з благода́рно сла́влю Тя́, Богороди́тельнице Мари́е, поми́луй ста́до Твое́, е́же стяжа́ла еси́, Всенепоро́чная.
ПЕ́СНЬ 4
Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Восто́к я́вльшися Божества́ су́щым во тьме́, всю́ разгна́ несве́тлую но́щь страсте́й: и пра́вды Со́лнце возсия́, Про́сто у́бо по Существу́, Трисия́нно же Ли́цы: Е́же пое́м при́сно, и сла́вим.
Серафи́мскими усты́ воспева́емаго, бре́нными устна́ми сла́вим Еди́нственнаго, и Тро́ичнаго Го́спода сла́вы, Естество́м и Ипоста́сьми, вопию́ще: О Всецарю́, Твои́м рабо́м пода́ждь разли́чных прегреше́ний проще́ние!
Содержи́тельная все́х су́щих, Неви́димая, Всеще́драя, Благоутро́бная, Человеколюби́вая Тро́ице Честна́я, и Богонача́льная, не забу́ди мене́, Твоего́ раба́, в коне́ц: ниже́ разори́ и́же завеща́л еси́ Твои́м рабо́м заве́т, за неизрече́нную ми́лость.
Богоро́дичен: Кра́сную Тя́, Всечи́стая, Еди́ну обре́т от ве́ка добро́ту Иа́ковлю, Пребезнача́льное Сло́во, и всели́ся в Тя́ благоутро́бия ра́ди, обнови́ челове́ческое естество́: Его́же моли́ непреста́нно, от вся́кия мне́ изба́витися ско́рби.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́ Све́те незаходи́мый, и покры́ла мя́ е́сть чужда́я тьма́ окая́ннаго: но обрати́ мя, и к све́ту за́поведей Твои́х пути́ моя́ напра́ви, молю́ся.
Соприсносу́щная Три́ Ли́ца сла́вим, Еди́наго же Го́спода, Тя́ Боже́ственное Естество́, разделя́юще про́сто, и совокупля́юще, и ве́рно вопие́м: Богонача́льная Тро́ице Свята́я, Твоя́ рабы́ от ско́рби изба́ви.
Рыда́ю зе́льне за не́мощь мы́сли моея́, ка́ко не хотя́ стражду́ нево́льное вои́стинну измене́ние; сего́ ра́ди зову́: Живонача́льная Тро́ице Свята́я, до́брых в стоя́нии мя́ учини́.
Дрема́нием отягче́на мя́ грехо́вным, и порева́ема в со́н сме́ртный, я́ко Человеколюби́вая и Преблага́я, и Всеми́лостивая, Богонача́льная Тро́ице Свята́я, уще́дри и возста́ви мя́.
Богоро́дичен: Ма́ти Де́во Отрокови́це, Пречи́стая, Всенепоро́чная, Богоблагода́тная, Твои́ми моли́твами Сы́на и Бо́га Твоего́ и Го́спода ми́лостива сотвори́ мне́: и страсте́й, и прегреше́ний Твоего́ раба́ изба́ви вско́ре.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Небе́сных умо́в чинонача́лия подража́юще, Единонача́льная все́х Тро́ице Пресу́щественная, Трисвяты́ми пе́сньми Тя́ славосло́вим, бре́нными на́шими усты́.
И́же по о́бразу Твоему́ челове́ка созда́вшему, и от не су́щих все́ прему́дро соста́вльшему, Бо́гу Триипоста́сному покланя́юся, и чту́, и пою́, и велича́ю Тя́.
Вседержи́телю Бо́же, и Еди́не Неопределе́нный, всели́ся в мя́ за неизрече́нную ми́лость, Трисо́лнечный Влады́ко: и озари́ мя, и вразуми́, я́ко Благоутро́бен.
Богоро́дичен: Хра́м яви́лася еси́ Бо́га Невмести́маго, Пречи́стая, хра́м и мене́ Того́ покажи́, Боже́ственныя благода́ти Пресвята́я Влады́чице, Твои́ми мольба́ми, и соблюди́ невреди́ма.
Го́споди, поми́луй, три́жды.
Седа́лен, гла́с 8: Подо́бен: Повеле́нное та́йно:
Отца́ Безнача́льна ве́рнии, Сы́на Собезнача́льна, и Ду́ха Боже́ственнаго вои́стинну песносло́вим, Неслия́нне, Непревра́тне и Неизме́нне, Тро́ицу Про́сту, и Свя́ту, и Сра́слену, вопию́ще со а́нгелы: Свя́т еси́ О́тче, Сы́не, со Ду́хом Пресвяты́м и Честны́м. Поми́луй, я́же созда́л еси́ по о́бразу Твоему́, Влады́ко.
Сла́ва, и ны́не, Богоро́дичен: Благодари́м Тя́ при́сно, Богоро́дице, и велича́ем, Чи́стая, и покланя́емся, воспева́юще рождество́ Твое́, Благода́тная, вопию́ще непреста́нно: спаси́ на́с, Де́во Преми́лостивая, я́ко Блага́я в ча́с испыта́ния, да не посра́млени бу́дем раби́ Твои́.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́, сего́ ра́ди о́троцы в пещи́ ра́дованною ного́ю, я́ко во цве́тнице лику́юще поя́ху: благослове́н еси́ Бо́же оте́ц на́ших.
Прему́дростию неизглаго́ланною Твое́ю, и пучи́ною благосты́ни, ту́не Твоего́ раба́ поми́лованна покажи́ мя: и ны́не, я́коже дре́вле, изба́ви озлобле́ния, Тро́ице Еди́нице Бо́же, грехо́в и страсте́й. [Два́жды.]
У́м Нерожде́нный Оте́ц, и Сло́во ро́ждшееся от Него́, и Ду́х Боже́ственный, непости́жне Исхо́ден сы́й, Бо́же Единонача́льне, Трисо́лнечне, пою́ Тебе́: благослове́н Бо́г О́те́ц на́ших.
Богоро́дичен: Умерщвле́н бы́х, Пречи́стая, грехо́вным я́дом напое́н, и притека́ю к Тебе́ ве́рою, ро́ждшей Нача́льника живота́: Твои́ми моли́твами раба́ Твоего́ оживи́, и искуше́ний и страсте́й изба́ви, Еди́на Чи́стая.
ПЕ́СНЬ 8
Ирмо́с: Седмери́цею пе́щь халде́йский мучи́тель богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Све́т сы́й Незаходи́м, Трисия́нен и Трисо́лнечный и Единонача́лен, Самодержа́вен, Просте́йший, Бо́г Непостижи́мый, и Самодержа́вен Госпо́дь, ны́не те́мное и омраче́нное мое́ се́рдце озари́: и покажи́ светоза́рно и светоно́сно пе́ти Тя́, и сла́вити во вся́ ве́ки.
Свяще́ннейшими крилы́, Серафи́ми Боже́ственнейшии, ли́ца и но́ги благогове́йно покрыва́ют, сла́вы не терпя́ще непостижи́мыя добро́ты Твоея́, Благонача́льная, Богонача́льная, Единонача́льная Тро́ице пресвята́я: оба́че и мы́ воспева́ти Тя́ дерза́ем, и сла́вити ве́рно во ве́ки.
Господонача́лие Безнача́льное, Всеси́льную и Пребла́гу, Совершеннонача́льну, Благоде́йственну, Неопреде́льну, Вину́ Невино́вну, Твори́тельну, Присносу́щну, Промысли́тельну и спаси́тельную все́м Едини́цу по Существу́, и Тро́ицу Ли́цы, сла́влю Тя́, Бо́же мо́й, ве́рно во ве́ки.
Богоро́дичен: На земли́ возсия́ Невече́рнее Со́лнце, рождество́м Е́же из Тебе́ де́вственным, Пречи́стая Влады́чице, и челове́ки изба́ви от и́дольскаго помраче́ннаго мра́ка. Те́мже и ны́не мя́ па́че Того́ Богонача́лия озари́ луча́ми, и соблюди́ Твоего́ раба́.
ПЕ́СНЬ 9
Ирмо́с: ужасе́ся о се́м не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́, Богоро́дицу, а́нгелов и челове́к чинонача́лия велича́ют.
И́же все́ми Ца́рствующее, и Вседе́тельное Пренача́льное Естество́, Вышшеле́тную, Живонача́льную, Благоутро́бну, Человеколюби́вую, Благу́ю, Единонача́льную Тро́ицу Тя́ ны́не славосло́вяще, грехо́в проще́ния про́сим, ми́рови ми́ра, и це́рквам единомы́слия. [Два́жды.]
Еди́но Госпо́дьство и Трисия́нное, Еди́нственное Богонача́лие Трисо́лнечное, певцы́ приими́ Твоя́ боголе́пно, и прегреше́ний изба́ви, и искуше́ний и лю́тых: и вско́ре ми́р пода́ждь человеколю́бно, и це́рквам соедине́ние.
Богоро́дичен: Во утро́бу, Христе́ Спа́се мо́й, Деви́ческую все́лься, яви́лся еси́ ми́ру Твоему́ Богому́жно, Непревра́тен, Неслия́нен вои́стинну: и обеща́л еси́ всегда́ с Твои́ми рабы́ бы́ти я́ве. Те́мже Тебе́ ро́ждшия моли́твами, ми́р всему́ ста́ду Твоему́ устро́й.
Посе́м припе́вы Григо́риа Синаи́та: Досто́йно е́сть: И про́чее полу́нощницы, пи́сано в конце́ кни́ги сея́.
На у́трени по ексапсалме́х 
Бо́г Госпо́дь, и яви́ся на́м: на гла́с 8, и глаго́лем тропа́рь воскре́сен: С высоты́ снизше́л еси́: два́жды. Сла́ва, и ны́не, Богоро́дичен: И́же на́с ра́ди рожде́йся от Де́вы: Та́же обы́чное стихосло́вие Псалти́ра.
По 1-м стихосло́вии, седа́льны воскре́сны, гла́с 8:
Воскре́сл еси́ из ме́ртвых Животе́ все́х, и а́нгел све́тел жена́м вопия́ше: преста́ните от сле́з, апо́столом благовести́те, возопи́йте пою́щя: я́ко воскре́се Христо́с Госпо́дь, благоволи́вый спасти́ я́ко Бо́г ро́д челове́ческий.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Воскресы́й из гро́ба я́ко вои́стинну, преподо́бным повеле́л еси́ жена́м пропове́дати воста́ние апо́столом, я́коже пи́сано е́сть: и ско́рый Пе́тр предста́ гро́бу, и све́т зря́ во гро́бе, ужаса́шеся. Те́мже и уви́дев плащани́цы, кроме́ Боже́ственнаго Те́ла в не́м лежа́щыя, со стра́хом (с ве́рою) возопи́: сла́ва Тебе́, Христе́ Бо́же, я́ко спаса́еши вся́, Спасе́ на́ш: О́тчее бо еси́ сия́ние.
Сла́ва, и ны́не, Богоро́дичен: Небе́сную две́рь, и киво́т, всесвяту́ю го́ру, светоза́рный о́блак воспои́м, небе́сную ле́ствицу, слове́сный ра́й, Е́вино избавле́ние, вселе́нныя всея́ вели́кое сокро́вище, я́ко спасе́ние в Не́й соде́лася ми́рови, и оставле́ние дре́вних согреше́ний. Сего́ ра́ди вопие́м Ти́: моли́ Сы́на Твоего́ и Бо́га, прегреше́ний оставле́ние дарова́ти, благоче́стно покланя́ющымся пресвято́му рождеству́ Твоему́.
По 2-м стихосло́вии седа́льны воскре́сны, гла́с 8:
Челове́цы, Спа́се, гро́б Тво́й запеча́таша: а́нгел ка́мень от двере́й отвали́: жены́ ви́деша воста́вша от ме́ртвых, и ты́я благовести́ша ученико́м Твои́м в Сио́не, я́ко воскре́сл еси́ Животе́ все́х, и разреши́шася у́зы сме́ртныя: Го́споди, сла́ва Тебе́.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Ми́ра погреба́тельная жены́ прине́сшя, гла́с а́нгельский из гро́ба слы́шаху: преста́ните от сле́з, и вме́сто печа́ли ра́дость приими́те, возопи́йте пою́щя: я́ко воскре́се Христо́с Госпо́дь, благоволи́вый спасти́ я́ко Бо́г ро́д челове́ческий.
Сла́ва, и ны́не, Богоро́дичен, не седя́ще пое́м, но стоя́ще, и со стра́хом и благогове́нием:
О Тебе́ ра́дуется, Благода́тная, вся́кая тва́рь, а́нгельский собо́р, и челове́ческий ро́д, освяще́нный хра́ме, и раю́ слове́сный: де́вственная похвало́, из Нея́же Бо́г воплоти́ся, и Младе́нец бы́сть, пре́жде ве́к сы́й Бо́г на́ш: ложесна́ бо Твоя́ престо́л сотвори́, и чре́во Твое́ простра́ннее небе́с соде́ла. О Тебе́ ра́дуется, Благода́тная, вся́кая тва́рь, сла́ва Тебе́.
Ипакои́, гла́с 8: Мироно́сицы Жизнода́вца предстоя́щя гро́бу, Влады́ку иска́ху в ме́ртвых Безсме́ртнаго, и ра́дость благове́щения от а́нгела прие́мшя, апо́столом возвеща́ху: я́ко воскре́се Христо́с Бо́г, подая́й ми́рови ве́лию ми́лость.
Степе́нна, гла́с 8: И́хже стихи́ повторя́юще пое́м.
Антифо́н 1:
От ю́ности моея́ вра́г мя́ искуша́ет, сластьми́ пали́т мя́: а́з же наде́яся на Тя́, Го́споди, побежда́ю сего́.
Ненави́дящии Сио́на, да бу́дут у́бо пре́жде исторже́ния я́ко трава́: ссе́чет бо Христо́с вы́я и́х, усече́нием му́к.
Сла́ва: Святы́м Ду́хом, Е́же жи́ти вся́ческим: Све́т от Све́та, Бо́г Вели́к: со Отце́м пое́м Ему́, и с Сло́вом.
И ны́не, то́йже.
Антифо́н 2:
Се́рдце мое́ стра́хом Твои́м да покры́ется смиреному́дрствующее: да не возне́сшееся отпаде́т от Тебе́, Всеще́дре.
На Го́спода име́вый наде́жду, не устраши́тся тогда́, егда́ огне́м вся́ суди́ти и́мать, и му́кою.
Сла́ва: Святы́м Ду́хом, вся́к кто́ Боже́ственный ви́дит, и предглаго́лет, чудоде́йствует вы́шняя, в Трие́х Еди́наго Бо́га поя́: а́ще бо и трисия́ет, единонача́льствует Божество́.
И ны́не, то́йже.
Антифо́н 3:
Воззва́х Тебе́, Го́споди, вонми́, приклони́ ми у́хо Твое́ вопию́щу, и очи́сти, пре́жде да́же не во́змеши мене́ отсю́ду.
В ма́тери свое́й земли́ отходя́й вся́к, па́ки разреша́ется, прия́ти му́ки, или́ по́чести пожи́вших.
Сла́ва: Святы́м Ду́хом богосло́вие, Еди́ница Трисвята́я: Оте́ц бо Безнача́лен: от Него́же роди́ся Сы́н безле́тно, и Ду́х Сопресто́лен, Сообра́зен, от Отца́ спросия́вший.
И ны́не, то́йже.
Антифо́н 4:
Се́ ны́не что́ добро́, или́ что́ красно́; но е́же жи́ти бра́тии вку́пе: в се́м бо Госпо́дь обеща́ живо́т ве́чный.
О ри́зе свое́й, И́же кри́ны се́льныя украша́яй, повелева́ет, я́ко не подоба́ет пещи́ся.
Сла́ва: Святы́м Ду́хом, Единови́дною вино́ю, вся́ содержа́тся миропода́тельне: Бо́г бо Се́й е́сть, Отцу́ же и Сы́нови Единосу́щен Госпо́дственне.
И ны́не, то́йже.
Проки́мен, гла́с 8: Воцари́тся Госпо́дь во ве́к, Бо́г тво́й, Сио́не, в ро́д и ро́д. Сти́х: Хвали́, душе́ моя́, Го́спода, восхвалю́ Го́спода в животе́ мое́м. Вся́кое дыха́ние: и Ева́нгелие воскре́сно у́треннее. Воскресе́ние Христо́во. Псало́м 50. И про́чая поря́ду.
Кано́н воскре́сен. Гла́с 8:
ПЕ́СНЬ 1
Ирмо́с: Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в, и раздели́в мо́ре: Изра́иля же беглеца́, пешехо́дца спасе́, пе́снь Бо́гови воспева́юща.
Припе́в: Сла́ва, Го́споди, свято́му Воскресе́нию Твоему́.
Всеси́льну Христо́ву Божеству́ ка́ко не диви́мся; от страсте́й у́бо все́м ве́рным, безстра́стие и нетле́ние точа́щу, от ребра́ же свята́го исто́чник безсме́ртия иска́пающу, и Живо́т из гро́ба Присносу́щный.
Я́ко благоле́пен жена́м а́нгел ны́не яви́ся, све́тлыя нося́ о́бразы есте́ственныя невеще́ственныя чистоты́, зра́ком же возвеща́я све́т воскресе́ния, зовы́й: воскре́се Госпо́дь.
Богоро́дичен: Пресла́вная возглаго́лашася о Тебе́ в роде́х родо́в, Бо́га Сло́ва во чре́ве вме́щшая, чиста́ же пребы́вши, Богоро́дице Мари́е. Те́мже Тя́ вси́ почита́ем, су́щее по Бо́зе заступле́ние на́ше.
Кано́н кре́стовоскре́сен.
Ирмо́с: Во́ду проше́д я́ко су́шу:
Взя́шася врата́ боле́зненная, и ужасо́шася вра́тницы а́довы, зря́ще в преиспо́днейшая Соше́дшаго, И́же на высоте́ все́х превы́ше естества́.
Удиви́шася чи́ни а́нгельстии, зря́ще на престо́ле посажде́но О́тчи, отпа́дшее естество́ челове́ческое, затворе́ное в преиспо́дних земли́.
Чи́ни Тя́ а́нгельстии и челове́честии, Безневе́стная Ма́ти, хва́лят непреста́нно: Зижди́теля бо си́х, я́ко Младе́нца на объя́тиих Твои́х носи́ла еси́.
И́н кано́н Пресвяте́й Богоро́дице.
Ирмо́с: Пои́м Го́сподеви, прове́дшему лю́ди Своя́:
Пречи́стая Богоро́дице, вопло́щшееся Присносу́щное и Пребоже́ственное Сло́во, па́че естества́ ро́ждши, пое́м Тя́.
Гро́зд Тя́ Живоно́сен, всеми́рнаго иска́пающ сла́дость спасе́ния, Де́ва Христе́ роди́.
Ро́д Ада́мль, ко е́же па́че ума́ блаже́нству, Тобо́ю возведе́нный, Богоро́дице, досто́йно сла́вит Тя́.
Катава́сиа: Отве́рзу уста́ моя́:
ПЕ́СНЬ 3
Ирмо́с: Утвержде́й в нача́ле небеса́ ра́зумом, и зе́млю на вода́х основа́вый, на ка́мени мя́, Христе́, за́поведей Твои́х утверди́, я́ко не́сть свя́т, па́че Тебе́, Еди́не Человеколю́бче.
Осужде́на бы́вша Ада́ма вкуше́нием греха́, пло́ти Твоея́ спаси́тельною стра́стию оправда́л еси́, Христе́: Са́м бо непови́нен сме́ртнаго иску́са бы́л еси́, Безгре́шне.
Воскресе́ния све́т возсия́ су́щым во тьме́, и се́ни сме́ртней седя́щым, Бо́г мо́й Иису́с, и Свои́м Божество́м кре́пкаго связа́в, сего́ сосу́ды расхи́тил е́сть.
Богоро́дичен: Херуви́мов и Серафи́мов превы́шши яви́лася еси́, Богоро́дице: Ты́ бо Еди́на прия́ла еси́ Невмести́маго Бо́га в Твое́м чре́ве, Нескве́рная: те́мже Тя́ ве́рнии вси́ пе́сньми, Чи́стая, ублажа́ем.
И́н Ирмо́с: Небе́снаго кру́га Верхотво́рче Го́споди:
Отве́ргшагося пре́жде за́поведи, Го́споди, изринове́на мя́ от Тебе́ сотвори́л еси́, в него́же вообрази́вся, послуша́нию же навы́к, себе́ па́ки назда́л (научи́в, к себе́ всели́л) еси́ распя́тием.
Прему́дростию вся́ проуве́девый, Го́споди, и ра́зумом Твои́м водрузи́вый преиспо́дняя, не не сподо́бил еси́ снизхожде́нием Твои́м Сло́ве Бо́жий, воскреси́ти, е́же по о́бразу Твоему́.
Богоро́дичен: Всели́вся в Де́ву теле́сне, Го́споди, яви́лся еси́ челове́ком, я́коже подоба́ше ви́дети Тебе́: Ю́же и показа́л еси́ я́ко и́стинную Богоро́дицу, и ве́рных Помо́щницу, Еди́не Человеколю́бче.
И́н Ирмо́с: Ты́ еси́ утвержде́ние:
Да́ждь на́м по́мощь Твои́ми моли́твами, Всечи́стая, прило́ги отража́ющи лю́тых обстоя́ний.
Е́ве прама́тери Ты́ исправле́ние была́ еси́, Нача́льника жи́зни ми́рови, Христа́ Богоро́дице ро́ждши.
Препоя́ши мя́ си́лою, Всечи́стая, Я́же вои́стинну Бо́га ро́ждши пло́тию, О́тчую Ипоста́сную си́лу.
ПЕ́СНЬ 4
Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Ты́ врага́ су́ща мя́ зело́ возлюби́л еси́: Ты́ истоща́нием стра́нным соше́л еси́ на зе́млю, Благоутро́бне Спа́се, после́дняго моего́ досажде́ния не отве́ргся, и пребы́в на высоте́ пречи́стыя Твоея́ сла́вы, пре́жде безче́ствованнаго просла́вил еси́.
Кто́ зря́, Влады́ко, ны́не не ужаса́ется, стра́стию сме́рть разруша́ему; Кресто́м бежа́щее тле́ние, и сме́ртию а́д бога́тства истощава́емый, Боже́ственною си́лою Тебе́ распя́таго; чу́дно де́ло, Человеколю́бче!
Богоро́дичен: Ты́ ве́рным похвала́ еси́ Безневе́стная, Ты́ Предста́тельнице, Ты́ и прибе́жище христиа́н, стена́ и приста́нище: к Сы́ну бо Твоему́ мольбы́ но́сиши, Всенепоро́чная, и спаса́еши от бе́д, ве́рою и любо́вию Богоро́дицу Чи́стую Тебе́ зна́ющих.
И́н Ирмо́с: Услы́шах, Го́споди.
На Кресте́ Тя пригвозди́ша законопресту́пных де́ти, Христе́ Бо́же: и́мже спа́сл еси́ я́ко Благоутро́бен, сла́вящыя Твоя́ страда́ния.
Воскре́с от гро́ба, вся́ совоскреси́л еси́ су́щыя во а́де ме́ртвыя, и просвети́л еси́ я́ко Благоутро́бен, сла́вящыя Твое́ воскресе́ние.
Богоро́дичен: Бо́га, Его́же родила́ еси́, Пречи́стая Мари́е, Того́ моли́ дарова́ти рабо́м Твои́м согреше́ний проще́ние.
И́н Ирмо́с то́йже.
Кла́с возрасти́вшая животво́рный, неора́нная ни́во, подаю́щаго ми́рови жи́знь, Богоро́дице, спаса́й пою́щыя Тя́.
Богоро́дицу Тя́, Всечи́стая, просве́щшиися вси́ пропове́дуем: Со́лнце бо пра́вды родила́ еси́, Присноде́во.
Очище́ние да́руй на́шым неве́дением, я́ко Безгре́шен: и умири́ ми́р Тво́й, Бо́же, моли́твами ро́ждшия Тя́.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́, Све́те незаходи́мый, и покры́ла мя́ е́сть чужда́я тьма́ окая́ннаго; но обрати́ мя, и к све́ту за́поведей Твои́х пути́ моя́ напра́ви, молю́ся.
Оде́ятися претерпе́л еси́ в багряни́цу пре́жде стра́сти Твоея́, Спа́се, поруга́емь, первозда́ннаго покрыва́я безъобра́зное обнаже́ние: и на́г пригвозди́лся еси́ на Кресте́ пло́тию, совлача́я, Христе́, ри́зу умерщвле́ния.
От пе́рсти сме́ртныя, Ты́ па́дшее мое́ па́ки назда́л еси́ существо́, воскре́с: и нестаре́ющееся, Христе́, устро́ил еси́, яви́в па́ки я́коже ца́рский о́браз, нетле́ния жи́знь блиста́ющ.
Богоро́дичен: Ма́тернее дерзнове́ние, е́же к Сы́ну Твоему́ иму́щи, Всечи́стая, сро́днаго промышле́ния, е́же о на́с, не пре́зри, мо́лимся: я́ко Тебе́ и Еди́ну христиа́не ко Влады́це очище́ние ми́лостивно предлага́ем.
И́н Ирмо́с: Просвети́ на́с:
Наста́ви на́с си́лою Креста́ Твоего́, Христе́: те́м бо Тебе́ припа́даем, ми́р пода́ждь на́м, Человеколю́бче.
Окорми́ живо́т на́ш, я́ко Преблаги́й (Бо́же на́ш) пою́щих Твое́ воста́ние, и ми́р пода́ждь на́м, Человеколю́бче.
Богоро́дичен: Умоли́, Чи́стая, Сы́на Твоего́ и Бо́га на́шего, Неискусобра́чная Мари́е Пречи́стая, е́же низпосла́ти на́м ве́рным ве́лию ми́лость.
И́н Ирмо́с: У́тренююще, вопие́м Ти́:
Утоли́ нестерпи́мую бу́рю страсте́й мои́х, Я́же Бо́га ро́ждшая Окорми́теля и Го́спода.
Слу́жат рождеству́ Твоему́, Пречи́стая Богоро́дице, а́нгельстии чи́нове, и челове́ков собра́ние.
Мари́е Богоро́дице Безневе́стная, упова́ния враго́в осуети́, и пою́щыя Тя́ возвесели́.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Дре́вом кре́пко низложи́ мя началозло́бный: Ты́ же, Христе́, возне́сся на Кресте́, крепча́е (кре́пльшаго) низложи́л еси́, посрами́в сего́, па́дшаго же воскреси́л еси́.
Ты́ уще́дрил еси́ Сио́на, возсия́вый от гро́ба, но́ваго вме́сто ве́тхаго соверши́в, я́ко Благоутро́бен, Боже́ственною Твое́ю кро́вию: и ны́не ца́рствуеши в не́м во ве́ки, Христе́.
Богоро́дичен: Да изба́вимся от лю́тых прегреше́ний, мольба́ми Твои́ми, Богороди́тельнице Чи́стая, и да улучи́м, Пречи́стая, Боже́ственное сия́ние, из Тебе́ неизрече́нно воплоще́ннаго Сы́на Бо́жия.
И́н Ирмо́с: Моли́тву пролию́ ко Го́споду:
Дла́ни на Кресте́ распросте́рл еси́, исцеля́яй неудержа́нно просте́ртую во Еде́ме ру́ку первозда́ннаго: и Твое́ю во́лею же́лчи вкуси́в, и спа́сл еси́, Христе́, я́ко Си́лен, сла́вящыя Твоя́ страда́ния.
Сме́рти Изба́витель вкуси́, дре́вняго осужде́ния, я́ко да и тле́ния ца́рство разруши́т, и во а́дская сше́д, воскре́се Христо́с, и спасе́ я́ко Си́лен пою́щыя Его́ воскресе́ние.
Богоро́дичен: Не преста́й за ны́ моля́щи, Пречи́стая Богоро́дице Де́во, я́ко ве́рным утвержде́ние Ты́ еси́ наде́ждою Твое́ю крепи́мся, и любо́вию Тя́, и из Тебе́ воплоще́ннаго неизрече́нно сла́вим.
И́н Ирмо́с: Ри́зу мне́ пода́ждь све́тлу:
Хра́м Тя́ Бо́жий и Ковче́г, и черто́г одушевле́нный, и две́рь небе́сную, Богоро́дице, ве́рнии возвеща́ем.
Тре́бищ разруши́тель я́ко Бо́г, бы́вшее рождество́ Твое́, Мари́е Богоневе́сто, покланя́емо е́сть со Отце́м и Ду́хом.
Сло́во Бо́жие Тебе́ земны́м, Богоро́дице, показа́ Небе́сную Ле́ствицу: Тобо́ю бо к на́м сни́де.
Конда́к, гла́с 8: Подо́бен: Я́ко нача́тки:
Воскре́с из гро́ба, уме́ршыя воздви́гл еси́, и Ада́ма воскреси́л еси́, и Е́ва лику́ет во Твое́м воскресе́нии, и мирсти́и концы́ торжеству́ют, е́же из ме́ртвых воста́нием Твои́м, Многоми́лостиве.
И́кос: А́дова ца́рствия плени́вый, и ме́ртвыя воскреси́вый, Долготерпели́ве, жены́ мироно́сицы сре́тил еси́, вме́сто печа́ли ра́дость принесы́й: и апо́столом Твои́м возвести́л еси́ победи́тельная, Спа́се мо́й, зна́мения Живода́телю, и тва́рь просвеща́еши, Человеколю́бче. Cего́ ра́ди и ми́р сра́дуется, е́же из ме́ртвых воста́нию Твоему́, Многоми́лостиве.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́: сего́ ра́ди о́троцы в пещи́ ра́дованною ного́ю, я́ко во цве́тнице лику́юще поя́ху: благослове́н еси́ Бо́же оте́ц на́ших.
Сла́вное истоща́ние, Боже́ственное бога́тство Твоея́ нищеты́, Христе́, удивля́ет а́нгелы, на Кресте́ зря́щыя Тя́ пригвожда́ема, за е́же спасти́ ве́рою зову́щыя: благослове́н еси́ Бо́же оте́ц на́ших.
Боже́ственным Твои́м соше́ствием све́та испо́лнил еси́ преиспо́дняя, и тьма́ прогна́на бы́сть пре́жде гоня́щая. Отню́дуже воскресо́ша и́же от ве́ка ю́зницы, зову́ще: благослове́н Бо́г оте́ц на́ших.
Тро́ичен: Все́м у́бо Го́спода, Еди́наго же Еди́ному (еди́ному же то́чию) Единоро́дному Сы́ну правосла́вно Отца́, богосло́вяще Тя́ возвеща́ем, и Еди́наго ве́дяще от Тебе́ исходя́ща Ду́ха Пра́ваго, Соесте́ственна и Соприсносу́щна.
И́н Ирмо́с: От Иуде́и доше́дше:
Спасе́ние соде́лал еси́ посреде́ вселе́нныя, проро́чески, Бо́же: на дре́во бо вознесе́н бы́в, вся́ призва́л еси́ ве́рою зову́щыя: оте́ц на́ших Бо́же благослове́н еси́.
Воскре́с от гро́ба, я́коже от сна́, Ще́дре, все́х изба́вил еси́ от тли́, тва́рь же уверя́ется апо́столы пропове́дающими воста́ние: отце́в Бо́же благослове́н еси́.
Богоро́дичен: Равноде́тельное Ро́ждшему, Равноси́льное Сло́во и Соприсносу́щное, во утро́бе Де́вы, Отца́ благоволе́нием, и Ду́ха, созида́ется: отце́в на́ших Бо́же благослове́н еси́.
И́н Ирмо́с то́йже.
От Де́вственных ложе́сн вопло́щься, яви́лся еси́ на спасе́ние на́ше. Те́мже Твою́ Ма́терь ве́дяще Богоро́дицу правосла́вно зове́м: отце́в Бо́же благослове́н еси́.
Же́зл прорасти́ла еси́, Де́во, от ко́рене Иессе́ова, Всеблаже́нная, Пло́д цветонося́щи спаси́тельный, ве́рою Сы́ну Твоему́ зову́щым: отце́в Бо́же благослове́н еси́.
Прему́дрости испо́лни все́х и си́лы Боже́ственныя, Ипоста́сная Прему́дросте Вы́шняго, Богоро́дицею, ве́рою Тебе́ пою́щих: отце́в на́ших Бо́же благослове́н еси́.
ПЕ́СНЬ 8
Ирмо́с: Седмери́цею пе́щь халде́йский мучи́тель богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Иису́сова Божества́ Пребоже́ственная си́ла, в на́с боголе́пно возсия́ла е́сть: пло́тию бо вку́ш за все́х сме́рть кре́стную, разруши́ а́дову кре́пость. Его́же непреста́нно де́ти благослови́те, свяще́нницы воспо́йте, лю́дие превозноси́те во вся́ ве́ки.
Распны́йся воста́, великовы́йный паде́, пады́й и сокруше́нный испра́вися, тля́ отве́ржена бы́сть, и нетле́ние процвете́: Жи́знию во ме́ртвенное поже́рто бы́сть. Де́ти благослови́те, свяще́нницы воспо́йте, лю́дие превозноси́те во вся́ ве́ки.
Тро́ичен: Трисве́тлое Божество́, еди́ну сия́ющее зарю́ от Еди́наго Триипоста́снаго Естества́, Роди́теля Безнача́льна: Единоесте́ственно же Сло́во Отцу́, и Сца́рствующаго Единосу́щнаго Ду́ха, де́ти благослови́те, свяще́нницы воспо́йте, лю́дие превозноси́те во вся́ ве́ки.
И́н Ирмо́с: Победи́тели мучи́теля:
На дре́ве ру́це мне́ просте́ршаго обнаже́нному, призыва́юща мя́, Свое́ю благообра́зною согре́яти нагото́ю: благослови́те вся́ дела́ Госпо́дня, и превозноси́те Его́ во ве́ки.
Из преиспо́дняго а́да возне́сша мя́ па́дшаго, и высокопресто́льною сла́вою Роди́теля поче́тшаго: благослови́те вся́ дела́ Госпо́дня Го́спода, и превозноси́те Его́ во ве́ки.
Богоро́дичен: Ада́ма, Де́во, па́дшаго у́бо яви́лася еси́ Дщи́, Бо́га же Ма́ти, обнови́вшаго мое́ существо́: Его́же пое́м вся́ дела́ я́ко Го́спода, и превозно́сим во вся́ ве́ки.
И́н Ирмо́с: Царя́ небе́снаго:
Сопроти́вных разжже́нныя и пламенови́дныя на на́с угаси́ стре́лы: я́ко да пое́м Тя́ во вся́ ве́ки.
Преесте́ственне Соде́теля и Спа́са, Бо́га Сло́ва родила́ еси́, Де́во: те́мже Тя́ пое́м, и превозно́сим во вся́ ве́ки.
Просвети́тельную Тя́, и Златоза́рную, все́льшийся в Тя́ Све́т Непристу́пный, Де́во, показа́ свещу́ во вся́ ве́ки.
Та́же пое́м пе́снь Богоро́дицы: Вели́чит душа́ моя́ Го́спода: С припе́вом: Честне́йшую Херуви́м:
ПЕ́СНЬ 9
Ирмо́с: Ужасе́ся о Се́м не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́, Богоро́дицу, а́нгелов и челове́к чинонача́лия велича́ют.
Боже́ственным и Безнача́льным Естество́м про́ст сы́й, сложи́лся еси́ прия́тием пло́ти, в Тебе́ Само́м Сию́ соста́вив, Сло́ве Бо́жий, и пострада́в я́ко челове́к, пребы́л еси́ кроме́ страсте́й я́ко Бо́г. Те́мже Тя́ во Двою́ Существу́ неразде́льно и неслия́нно велича́ем.
Отца́ по Существу́ Боже́ственному, я́коже естество́м бы́в челове́к, ре́кл еси́ Бо́га Вы́шний рабо́м снизходя́, воскре́с от гро́ба, благода́тию Отца́ земноро́дным поло́ж, и́же по естеству́ Бо́га же и Влады́ку, с Ни́мже Тя́ вси́ велича́ем.
Богоро́дичен: Яви́лася еси́, О Де́во Ма́ти Бо́жия, па́че естества́ ро́ждши пло́тию Бо́га Сло́ва, Его́же Оте́ц отры́гну от се́рдца Своего́ пре́жде все́х ве́к, я́ко Бла́г, Его́же ны́не и теле́с превы́шша разуме́ем, а́ще и в те́ло облече́ся.
И́н Ирмо́с: Устраши́ся:
Бо́жия Тя́ естество́м у́бо Сы́на, зача́таго во утро́бе све́мы Богома́тере, и бы́вшаго на́с ра́ди Челове́ка, и зря́ще Тя́ на Кресте́ естество́м у́бо стра́ждуща челове́ческим, безстра́стна же я́ко Бо́га пребыва́юща велича́ем.
Разруши́ся тьма́ дря́хлая, от а́да бо возсия́ Со́лнце Пра́вды Христо́с, земли́ просвеща́я вся́ концы́, сия́я Божества́ све́том, Небе́сный Челове́к, Бо́г земны́й: Его́же во двою́ естеству́ велича́ем.
Напрязи́, и успева́й, и ца́рствуй, Сы́не Богома́тере, исма́ильтеския лю́ди покаря́я, борю́щыя ны́, я́ко ору́жие непобеди́мое, приходя́щым к Тебе́ Кре́ст с копие́м да́руя.
И́н Ирмо́с: Вои́стинну Богоро́дицу:
Ра́дости и весе́лия испо́лнь е́сть па́мять Твоя́, приступа́ющым исцеле́ния точа́щи, и благоче́стно Богоро́дицу Тя́ возвеща́ющым.
Псалмы́ Тя́ воспева́ем, Благода́тная, и немо́лчно, е́же ра́дуйся, прино́сим: Ты́ бо источи́ла еси́ все́м ра́дость.
Красе́н, Богоро́дице, прорасте́ пло́д Тво́й, не тли́ причаща́ющымся хода́тайствен, но жи́зни, ве́рою Тя́ велича́ющым.
По катава́сии ектениа́ ма́лая.
Та́же, Свя́т Госпо́дь Бо́г на́ш. Посе́м ексапостила́рий.
На хвали́тех стихи́ры воскре́сны, гла́с 8:
Сти́х: Сотвори́ти в ни́х су́д напи́сан: сла́ва сия́ бу́дет все́м преподо́бным Его́.
Го́споди, а́ще и суди́лищу предста́л еси́ от Пила́та суди́мый, но не отступи́л еси́ от престо́ла со Отце́м седя́: и воскре́с из ме́ртвых, ми́р свободи́л еси́ от рабо́ты чужда́го, я́ко Ще́др и Человеколю́бец.
Сти́х: Хвали́те Бо́га во святы́х Его́, хвали́те Его́ во утверже́нии си́лы Его́.
Го́споди, ору́жие на диа́вола Кре́ст Тво́й да́л еси́ на́м: трепе́щет бо и трясе́тся, не терпя́ взира́ти на си́лу его́: я́ко ме́ртвыя возставля́ет, и сме́рть упраздни́. Сего́ ра́ди покланя́емся погребе́нию Твоему́ и воста́нию.
Сти́х: Хвали́те его́ на си́лах его́, хвали́те его́ по мно́жеству вели́чествия его́.
Го́споди, а́ще и я́ко ме́ртва во гро́бе иуде́и положи́ша: но я́ко Царя́ спя́ща во́ини Тя́ стрежа́ху, и я́ко живота́ сокро́вище, печа́тию печа́таша: но воскре́сл еси́, и по́дал еси́ нетле́ние душа́м на́шым.
Сти́х: Хвали́те Его́ во гла́се тру́бнем, хвали́те Его́ во псалти́ри и гу́слех.
А́нгел Тво́й, Го́споди, Воскресе́ние пропове́давый, стра́жи у́бо устраши́, жена́м же возгласи́ глаго́ля: что́ и́щете Жива́го с ме́ртвыми; воскре́се Бо́г сы́й, и вселе́нней жи́знь дарова́.
И́ны стихи́ры Анато́лиевы, гла́с то́йже.
Сти́х: Хвали́те Его́ в тимпа́не и ли́це, хвали́те Его́ во стру́нах и орга́не.
Пострада́л еси́ Кресто́м, Безстра́стный Божество́м, погребе́ние прия́л еси́ тридне́вное, да на́с свободи́ши от рабо́ты вра́жия, и обезсме́ртив оживотвори́ши на́с, Христе́ Бо́же, воскресе́нием Твои́м, Человеколю́бче.
Сти́х: Хвали́те Его́ в кимва́лех доброгла́сных, хвали́те Его́ в кимва́лех восклица́ния: вся́кое дыха́ние да хва́лит Го́спода.
Покланя́юся, и сла́влю, и воспева́ю, Христе́, Твое́ из гро́ба Воскресе́ние, и́мже свободи́л еси́ на́с от а́довых нереши́мых у́з: и дарова́л еси́ ми́рови я́ко Бо́г жи́знь ве́чную, и ве́лию ми́лость.
Сти́х: Воскресни́, Го́споди Бо́же мо́й, да вознесе́тся рука́ Твоя́, не забу́ди убо́гих Твои́х до конца́.
Жизноприе́мнаго Твоего́ гро́ба стрегу́ще законопресту́пнии, с кустоди́ею запеча́таша тогда́: Ты́ же я́ко Безсме́ртен Бо́г и Всеси́лен, воскре́сл еси́ тридне́вен.
Сти́х: Испове́мся Тебе́, Го́споди, все́м се́рдцем мои́м, пове́м вся́ чудеса́ Твоя́.
Доше́дшу Ти́ во врата́ а́дова, Го́споди, и сия́ сокруши́вшу, пле́нник си́це вопия́ше: кто́ Се́й е́сть, я́ко не осужда́ется в преиспо́дних земли́, но и я́ко се́нь разруши́ сме́ртное узи́лище; прия́х Того́ я́ко ме́ртва, и трепе́щу я́ко Бо́га. Всеси́льне, поми́луй на́с.
Сла́ва, стихи́ра ева́нгельская. И ны́не, Богоро́дичен: Преблагослове́нна еси́, Богоро́дице Де́во: Славосло́вие вели́кое.
Та́же, тропа́рь воскре́сен:
Воскре́с из гро́ба, и у́зы растерза́л еси́ а́да, разруши́л еси́ осужде́ние сме́рти, Го́споди, вся́ от сете́й врага́ изба́вивый: яви́вый же Себе́ апо́столом Твои́м, посла́л еси́ я́ на про́поведь, и те́ми ми́р Тво́й по́дал еси́ вселе́нней, еди́не Многоми́лостиве.
Та́же ектении́: и отпу́ст.
На литурги́и блаже́нны, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на дре́ве: и сподо́би все́х, Еди́не Ще́дре, Небе́сному Ца́рствию Твоему́.
Сти́х: Блаже́ни чи́стии се́рдцем, я́ко ти́и Бо́га у́зрят.
Слы́ши Ада́ме, и ра́дуйся со Е́вою: я́ко обнажи́вый пре́жде обоя́, и пре́лестию взе́м ва́с пле́нники, Кресто́м Христо́вым упраздни́ся.
Сти́х: Блаже́ни миротво́рцы, я́ко ти́и сы́нове Бо́жии нареку́тся.
На дре́ве пригвожде́н бы́в Спа́се на́ш во́лею, я́же от дре́ва кля́твы Ада́ма изба́вил еси́, воздая́ я́ко Ще́др е́же по о́бразу, и ра́йское селе́ние.
Сти́х: Блаже́ни изгна́ни пра́вды ра́ди. Я́ко те́х е́сть Ца́рство Небе́сное.
Дне́сь Христо́с воскре́с от гро́ба, все́м ве́рным подая́ нетле́ние, и ра́дость обновля́ет мироно́сицам по стра́сти и Воскресе́нии.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Ра́дуйтеся му́дрыя жены́ мироно́сицы, пе́рвыя Христо́во Воскресе́ние ви́девшя, и его́ возвести́вшя апо́столом, всего́ ми́ра воззва́ние.
Сти́х: Ра́дуйтеся и весели́теся, я́ко мзда́ ва́ша мно́га на небесе́х.
Дру́зи Христо́вы апо́столи я́вльшеся, сопресто́льни Его́ сла́ве бы́ти иму́ще, со дерзнове́нием Тому́ на́м предста́ти, я́ко ученицы́ Его́ моли́теся.
Сла́ва, Тро́ичен: Безнача́льная Тро́ице, Неразде́льное Существо́, Сопресто́льная Еди́нице, Единоче́стная сла́вою, Пренача́льное Естество́ и Ца́рство, спаса́й и́же ве́рою воспева́ющих Тя́.
И ны́не, Богоро́дичен: Ра́дуйся, Бо́жие простра́нное Вмести́лище: ра́дуйся, Ковче́же но́ваго заве́та: ра́дуйся, ру́чко, из Нея́же ма́нна все́м даде́ся небе́сная.
Проки́мен, гла́с 8: Помоли́теся, и воздади́те Го́сподеви Бо́гу на́шему. Сти́х: Ве́дом во Иуде́и Бо́г, во Изра́или ве́лие И́мя Его́. Аллилу́иа: Прииди́те, возра́дуемся Го́сподеви, воскли́кнем Бо́гу Спас́ителю на́шему. Сти́х: Предвари́м лице́ Его́ во испове́дании, и во псалме́х воскли́кнем Ему́.
В неде́лю ве́чера 
на Го́споди, воззва́х, стихи́ры покая́нны, гла́с 8.
Подо́бен: Го́споди, а́ще и суди́лище:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Го́споди, прише́дый в ми́р гре́шники призва́ти, и разбо́йники, и мытаря́, и блудни́цу, и блу́днаго прие́мый: па́че все́х мене́ согреши́вшаго Тебе́, Христе́ мо́й, и ника́коже ктому́ ка́ющася, человеколю́бне призови́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Го́споди, и́же от мытаре́й па́стыри Це́ркви Твое́й поставле́й, и и́же то́й пре́жде гони́теля, ны́не засту́пника соде́лав: и мене́ те́х моли́твами Твое́ овча́ покажи́, Спа́се, и да не в сне́дь чужде́му непотре́бный бу́ду.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
Пла́чи, окая́нная душе́, пре́жде конца́, и Бо́гу прилепи́ся, зову́щи Ему́ от се́рдца и стена́ньми, о всескве́рная, согреши́х Ти́, Христе́, не гнуша́йся мене́, молю́ся, но обрати́в мя́ я́ко Ми́лостив, и проще́ния сподо́би.
Та́же мине́и стихи́ры свято́му, а́ще и́мать. А́ще не́сть мине́и, и́ны стихи́ры, безпло́тным святы́м А́нгелом, подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Го́споди, безпло́тных собо́ри непреста́нно сла́вят Тя́, Tвоея́ наслажда́ющеся красоты́, и неизрече́нною добро́тою, и трисо́лнечными луча́ми бога́тно озаря́еми: и́хже моли́твами и предста́тельством, Спа́се, спаси́ ду́шы на́шя.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Го́споди, всесли́чныя ли́ки а́нгельския, Ты́ поста́вил еси́ всеси́льным Твои́м сло́вом, и пресвяты́м Твои́м ду́хом, неотпа́дающими заря́ми сия́ние дарова́в. И́хже мольба́ми и предста́тельствы, Спа́се, спаси́ ду́шы на́шя.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Го́споди, серафи́ми воспева́ют Тя́, и вла́сти, и а́нгели, нача́ла, госпо́дьствия, престо́ли и си́лы, и арха́нгели, и херуви́ми стра́шнии хвале́ние Тебе́ прино́сят: и́хже мольба́ми и предста́тельствы, Спа́се, спаси́ ду́шы на́шя.
Сла́ва, и ны́не, Богоро́дичен: Всегда́ Творца́ а́з тва́рь оскорбля́ю и прогневля́ю, да́ждь ми́ исправле́ние, Отрокови́це, пре́жде того́ премени́вши, и по́мощию Твое́ю к дело́м уго́дным возста́ви, я́ко да улучу́ спасе́ние и оставле́ние.
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры покая́нны, гла́с 8:
Тебе́ Царя́ и Влады́ку, А́нгели непреста́нно воспева́ют, а́з же Ти́ припа́даю, я́ко мыта́рь зовы́й: Бо́же, очи́сти мя́, и поми́луй мя́.
Сти́х: К Тебе́ возведо́х о́чи мои́ живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Безсме́ртна су́щи, душе́ моя́, волна́ми жите́йскими не покрыва́йся, но возни́кни вопию́щи к своему́ благода́телю: Бо́же, очи́сти мя́, и спаси́ мя.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченицы Госпо́дни, вся́ко ме́сто освяща́ете, и вся́к неду́г уврачу́ете: и ны́не моли́теся, изба́витися от се́тей вра́жиих душа́м на́шым, мо́лим вы́.
Сла́ва, и ны́не, Богоро́дичен: Арха́нгела Гаврии́ла гла́с восприи́мше, рце́м: ра́дуйся Ма́ти Бо́жия, я́же Жизнода́вца Христа́ ми́ру ро́ждши.
Та́же, Ны́не отпуща́еши: И Трисвято́е. По О́тче на́ш: тропа́рь, ектениа́, и отпу́ст.
В неде́лю на повече́рии 
кано́н Пресвяте́й Богоро́дице. Гла́с 8:
ПЕ́СНЬ 1
Ирмо́с: Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в и раздели́в мо́ре: Изра́иля же беглеца́, пешехо́дца спасе́, пе́снь Бо́гови воспева́юща.
Припе́в: Пресвята́я Богоро́дице, спаси́ на́с.
Пресла́вная о Тебе́ возглаго́лашася, Пречи́стая, ве́рных Сла́ва Еди́на бы́вша. Те́мже бу́дущия сла́вы прича́стника мя́ покажи́ Твои́ми моли́твами, сла́вящаго Тя́, Пресвята́я Де́во Всепе́тая.
Благослове́н Пло́д, Пречи́стая, чре́ва Твоего́, И́мже земни́и вси́ кля́твы изба́вихомся, Благослове́нная Всечи́стая. О, несказа́ннаго чудесе́, недоуме́ннаго слы́шания, все́х же ве́рных спасе́ния!
Сла́ва: А́нгел мо́лит Тя́, Го́споди, мно́жество всегда́: ученик собо́р, и проро́к, сосло́вия му́ченик, и преподо́бных Твои́х: Богоро́дицы ра́ди грехо́в проще́ние да́руй на́м, я́ко Человеколю́бец.
И ны́не: Тебе́, Пречи́стую, ю́же в ложесна́х прие́мшую О́гнь нестерпи́мый, молю́ ве́рою: гее́нны огня́ изба́вити мя́ и исхити́ти, и ве́чнующаго муче́ния свободи́ти Твои́ми благоприя́тными моли́твами.
ПЕ́СНЬ 3
Ирмо́с: Небе́снаго кру́га Верхотво́рче Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, Еди́не Человеколю́бче.
Чи́стаго жития́ отпа́д, Пречи́стая, приложи́хся ското́м, и осужде́н ве́сь бы́х: Я́же Судию́ ро́ждшая, вся́каго осужде́ния изба́ви, и спаси́ мя.
Стена́ния, Чи́стая, и душе́вную сле́зу, и при́сное ми́ умиле́ние пода́ждь, Отрокови́це: я́ко да пла́чу одержа́щия мя́ стра́сти от невня́тия, Богоблагода́тная.
Сла́ва: Небе́снии чи́нове, служе́бнии ду́си, собо́р проро́к и апо́стол, и му́ченик Твои́х мо́лят Тя́ непреста́нно, Ще́дре: лю́дем Твои́м да́руй прегреше́ний оставле́ние.
И ны́не: Милосе́рдия мя́ Боже́ственнаго, я́ко ми́лостива, Пречи́стая, ны́не сподо́бити умоли́ Милосе́рдаго: нра́вы бо неми́лостивы немилосе́рдно стяжа́в, ве́чному огню́ досто́ин бы́х.
ПЕ́СНЬ 4
Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Лука́вое грехо́в мои́х рукописа́ние раздери́, Пречи́стая, Боже́ственным копие́м, пробо́дшим Боже́ственная ре́бра, вочелове́читися из Тебе́ Восхоте́вшаго: и моли́ Cего́, в кни́зе мя́ спасе́нных написа́ти, безу́мно от Него́ удали́вшагося.
Да гла́сы благода́рственными сла́влю Тя́, да любо́вию Боже́ственною велича́ю Тя́, Пренепоро́чная: е́же вели́ким Твои́м Рождество́м, вся́ удали́вшыяся возвели́чивши, вельми́ удали́вшагося и лю́те па́дшаго мя́, проще́ния Боже́ственнаго сподо́би.
Сла́ва: Зако́ны в Тебе́ испраздни́шася естества́, па́че бо естества́ Бо́га Сло́ва родила́ еси́. Те́мже Тя́ ве́рою молю́, Пренепоро́чная: па́че естества́ челове́ческаго мно́го согре́шша, и Бо́га уда́льшася, обра́щшагося спаси́ моли́твами Твои́ми.
И ны́не: Вра́г у́бо грехо́вными стрела́ми ду́шу мою́ всю́ уязви́, и оскверни́ сластьми́ мое́ се́рдце, и от пути́ отведе́ пра́ваго. Сего́ ра́ди, Де́во, вопию́ Ти: обрати́вши исцели́ и спаси́ мя.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́, Све́те Незаходи́мый, и покры́ла мя́ е́сть чужда́я тьма́ окая́ннаго? Но обрати́ мя, и к све́ту за́поведей Твои́х пути́ моя́ напра́ви, молю́ся.
Ро́дове родо́в Тя́, Де́во, присноблаже́нную ны́не блажа́т, Небе́сныя Си́лы, я́ко до́льняя с вы́шними совоку́пльшую, восхваля́ют Еди́ну в жена́х Благослове́нную, па́дшаго Ада́ма исправле́ние.
Пребы́ти ми́ це́лу, и непрело́жна стоя́ния улу́чшу, но благоше́ствующу же, и Бо́гу уго́дная де́лающу, Блага́я моли́, Блага́го ро́ждши Сло́ва, на́с безслове́сия изба́вльшаго.
Сла́ва: И́же Кро́вь Свою́ Сло́ве, на Кресте́ пролия́вый, за премно́гую ми́лости бе́здну, страсте́й мои́х бе́здну изсуши́: и во умиле́нии Тебе́ Бо́гу угоди́ти, Богоро́дицы ра́ди сподо́би.
И ны́не: Ма́ти Де́во Отрокови́це, Я́же Необъиме́ннаго пло́тию ро́ждшая, а́нгелов сла́ву, и бесо́в я́зву, Богоневе́сто, мое́ се́рдце уязви́вшееся грехо́м, цельбы́ Боже́ственныя сподо́би.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Поми́ловася Тобо́ю естество́ челове́ческое, ми́лостивая Влады́чице: Ми́лостиваго бо родила́ еси́, Пречи́стая. Те́мже молю́ Тя, мою́ ду́шу поми́луй.
Безпло́тных чи́нове мо́лят Тя́, Христе́, му́ченик, проро́к, и апо́стол Твои́х: ро́ждшия Тя́ ра́ди, лю́ди Твоя́ спаси́ от вся́каго обстоя́ния.
Сла́ва: Я́же неде́ланная Земля́, Де́лателя ро́ждши, и все́х Зижди́теля, олядене́вшую ду́шу мою́ страстьми́, плодоно́сну покажи́ Боже́ственным разуме́нием.
И ны́не: Преступи́х за́поведи я́же к Бо́гу веду́щыя мя́, и не хотя́ порабо́тихся лука́вым страсте́м: те́мже молю́ Тя, Присноде́во, исхити́ мя от те́х влады́чествия.
Та́же, Го́споди поми́луй, три́жды. Сла́ва, и ны́не:
Седа́лен, гла́с 8.
Небе́сное благоче́стие си́лам, и похва́льную высоту́ душа́м на́шым, Ма́тереде́ву Отрокови́цу восхва́лим ве́рнии: ра́дуйся, Я́же а́нгелом Творца́ во утро́бе заче́нши, ра́дуйся, па́дающих очище́ние, Бо́га Сло́ва вопло́щши. Ра́дуйся, Неве́сто неневе́стная.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́. Сего́ ра́ди о́троцы в пещи́ ра́дованною ного́ю, я́ко во цве́тнице лику́юще поя́ху: благослове́н еси́ Бо́же оте́ц на́ших.
Неизрече́нным Рождество́м Твои́м, стра́шных и неизглаго́ланных веще́й на́с сподо́била еси́, Богоро́дице: те́мже мя́ стра́шныя му́ки изба́ви, и неизрече́нныя мя́ ра́дости испо́лни, да пою́ Тя при́сно, Многопе́тую.
В ле́ности житие́ мое́ ижди́в, бы́х безпло́ден, и ужаса́юся пре́ния, и гее́нны огня́ негаси́маго: Я́же Огнь ро́ждшая, Богоро́дице, нестерпи́мый, приложи́ изба́вити мя́ моли́твами Твои́ми.
Сла́ва: Чуде́с превы́ше вели́кое чу́до Твоего́ Рождества́, Чи́стая Де́во, сего́ ра́ди вопию́ Ти, Богороди́тельнице: Твоя́ ми́лости на мне́ удиви́, и бу́дущаго гне́ва изба́ви, и спаси́ мя.
И ны́не: Мене́ жи́вшаго в ле́ности, и презре́вшаго святы́я зако́ны Твоя́, и честна́я Твоя́, Христе́, повеле́ния, уще́дри, Спа́се, ро́ждшия Тя́ ра́ди, я́ко Благода́тель Бо́г, и Многоми́лостив.
ПЕ́СНЬ 8
Ирмо́с: Седмери́цею пе́щь халде́йский мучи́тель Богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Умерщвле́ную оживи́, па́дшую возста́ви, уя́звеную ду́шу мою́ исцели́, у́м мо́й умири́, искуше́ний во́лны укроти́, Де́во, и вопию́ща мя́ спаси́: о́троцы благослови́те, свяще́ннии воспо́йте, лю́дие превозноси́те Его́ во ве́ки.
Я́ко разбо́йник взыва́ю Ти́, помяни́ мя, Человеколю́бче: пла́чу я́ко блудни́ца, и вопию́: согреши́х я́коже дре́вле блу́дный, ка́ющася приими́ мя отча́яннаго, Богоро́дицы ра́ди, да усе́рдно вопию́ Ти: свяще́ннии воспо́йте, лю́дие превозноси́те Его́ во ве́ки.
Сла́ва: Раболе́пно вопие́м Ти́, Богоро́дице Всепе́тая: со безчи́сленными у́мными си́лами, проро́ки и преподо́бными, и апо́столы же и му́ченики, сотвори́ мольбу́ за вся́ челове́ки, Боже́ственне пою́щыя: свяще́ннии воспо́йте, лю́дие превозноси́те Его́ во ве́ки.
И ны́не: Честне́йши еси́, Богоро́дице Всенепоро́чная, преми́рных а́нгельских чино́в: си́х бо родила́ еси́ Созда́теля и Го́спода, от деви́ческия неискусобра́чныя утро́бы, во дву́х Существа́х, несме́сно и непрело́жно, Еди́ну Ипоста́сь, Богоро́дице воплоща́ему.
ПЕ́СНЬ 9
Ирмо́с: Устраши́ся вся́к слу́х неизрече́нна Бо́жия снизхожде́ния, я́ко Вы́шний во́лею сни́де да́же и до пло́ти, от деви́ческаго чре́ва бы́в Челове́к: те́мже Тя́, Пречи́стую Богоро́дицу, ве́рнии велича́ем.
О Боже́ственный о́дре Соломо́нов, его́же окружа́ют ны́не си́льнии шестьдеся́т, глаго́лы Боже́ственнаго Писа́ния, на не́мже Бо́г почи́, тьма́ми мя́ при́сно де́моны окруже́на, невре́дна сохрани́ си́лою Твое́ю, Чи́стая Присноде́во.
Иска́пающая Боже́ственную сла́дость, всех Сла́дость ро́ждшая, ду́шу мою́ услади́, я́дом змии́ным огорче́ную, отчужда́ющи мя́ го́рькаго вре́да, всегда́ хода́тайством Твои́м, Предста́тельнице ве́рных Непосты́дная.
Сла́ва: Со́лнце сла́вы Иису́се, окая́нную мою́ ду́шу просвети́, мольба́ми Тебе́ ро́ждшия Чи́стыя Богоотрокови́цы: и безпло́тных слу́г, честны́х апо́стол Твои́х, и святи́телей, и проро́к, и му́ченик избра́нных, и преподо́бных Твои́х.
И ны́не: Страшу́ся Еди́не Царю́, Твоего́ Втора́го и стра́шнаго прише́ствия, ве́сь осужде́н и недоуме́нен сы́й, Го́споди. Те́мже пре́жде конца́ вопию́ Ти: ро́ждшия Тя́ ра́ди пощади́ мя, и спаси́, Ми́лостиве, Благи́й Человеколю́бче.
Та́же, Досто́йно е́сть: И покло́н. Трисвято́е. По О́тче на́ш: тропа́рь, и про́чее обы́чное, и отпу́ст.
Понедельник 
В понеде́льник у́тра 
по 1-м стихосло́вии седа́льны покая́нны, гла́с 8:
О́ком благоутро́бным, Го́споди, ви́ждь мое́ смире́ние, я́ко вма́ле жи́знь моя́ скончава́ется, и от де́л не́сть мне́ спасе́ния. Сего́ ра́ди молю́ся: о́ком благоутро́бным, Го́споди, ви́ждь мое́ смире́ние, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Я́ко судии́ су́щу, попецы́ся, о душе́, и стра́шнаго дне́ ча́с помышля́й: су́д бо без ми́лости е́сть не сотво́ршым ми́лости. Те́мже пре́жде конца́ возопи́й: пощади́ мя, Спа́се, Eди́н бо еси́ безгре́шен.
Сла́ва, и ны́не, Богоро́дичен: Повеле́нное та́йно прии́м в ра́зуме, в кро́ве Ио́сифове, тща́нием предста́ безпло́тный, глаго́ля Неискусобра́чней: приклони́вый схожде́нием Небеса́, вмеща́ется неизме́нно ве́сь в Тя́. Его́же и ви́дя в ложесна́х Твои́х прие́мша ра́бий зра́к, ужаса́юся зва́ти Тебе́: ра́дуйся, Неве́сто неневе́стная.
По 2-м стихосло́вии седа́льны, гла́с 8:
Де́нь о́н стра́шный помышля́ющи, душе́ моя́, побди́, вжига́ющи свещу́ Твою́, еле́ем просвеща́ющи, не ве́си бо, когда́ прии́дет к тебе́ гла́с глаго́лющий: се́ Жени́х. Блюди́ у́бо, душе́ моя́, да не воздре́млеши, и пребу́деши вне́ толку́щи я́ко пя́ть де́в: но бо́дренно пожди́, да усря́щеши Христа́ еле́ем масти́тым, и да́ст ти́ черто́г Боже́ственный сла́вы Своея́.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Я́ко блудни́ца припа́даю Ти́, да прииму́ оставле́ние, и вме́сто ми́ра сле́зы от се́рдца приношу́ Ти: да я́ко о́ную уще́дриши мя́, Спа́се, и пода́си ми́ очище́ние грехо́в. Я́ко о́ная бо зову́ Ти: изба́ви мя́ от тиме́ния де́л мои́х.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Све́том небе́сным просвеща́ется дне́сь се́й хра́м: в не́м бо во́инства а́нгельская ра́дуются, с ни́миже и пра́ведных ли́цы веселя́тся, в па́мять страстоте́рпец. Те́х моли́твами низпосли́ ми́ру Твоему́ ми́р, Христе́, и ве́лию ми́лость.
Сла́ва, и ны́не, Богоро́дичен: Ра́дуйся, врата́ Царя́ сла́вы я́же вы́шний еди́н про́йде, и еди́ну запеча́тану сохрани́, во спасе́ние ду́ш на́ших.
По 3-м стихосло́вии, седа́льны, гла́с 8:
Подо́бен: Повеле́нное:
Доко́ле, душе́ моя́, живе́ши в нераде́нии? Доко́ле во уны́нии скончава́еши? От сна́ уны́ния воста́ни окая́нная, во у́м прие́мши дея́ния твоя́: возстени́, и пра́веднаго судии́ вострепещи́ изрече́ния, что́ отвеща́ти и́маши в ча́с о́н? Или́ ка́ко ожида́ющаго Тя́ изба́вишися опале́ния, неиспра́влена пребыва́ющи? Возопи́й пре́жде конца́ к судии́: прегреше́ний да́ждь ми́, Спа́се, оставле́ние, Ты́ бо еди́н еси́ долготерпели́в.
Мытаре́во стена́ние, и блудни́цы рыда́ние, душе́, пре́жде конца́ восприими́, ве́дущему та́йная дела́ Твоя́, не преста́й рыда́нием испове́дающися и пла́чем, посто́м и бде́нием, и моли́твою вопию́щи: согреши́х, очи́сти мя́, Спа́се, моли́твами А́нгел Твои́х, я́ко ще́др, и спаси́ мя.
Сла́ва, и ны́не, Богоро́дичен: Богора́дованная, Чи́стая, благослове́нная, за милосе́рдие щедро́т из Тебе́ ро́ждшагося, с вы́шними си́лами и арха́нгелы, и со все́ми безпло́тными, о на́с моли́ непреста́нно, да́ти на́м пре́жде конца́ проще́ние и очище́ние грехо́в, и жития́ исправле́ние: я́ко да обря́щем ми́лость.
Кано́н покая́нен ко Го́споду на́шему Иису́су Христу́, и святы́м его́ му́чеником. Творе́ние Ио́сифово. Гла́с 8:
ПЕ́СНЬ 1
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Изба́ви мя́ гее́нны, ю́же себе́ де́лы безме́стными исхода́таих, Изба́вителю: и Твоея́ любве́ возжзи́ ми в помышле́нии о́гнь Боже́ственный.
Подклони́хся страсте́м и омрачи́хся, и безслове́сен яви́хся, сло́вом почте́н бы́в: Го́споди, возникнове́ние да́ждь души́ мое́й, и и́миже ве́си судьба́ми, спаси́ мя.
Му́ченичен: Дручи́мо те́ло бие́ньми, явля́ше нра́ва пра́вое же и непрекло́нное, и е́же к Зижди́телю любо́вь, венцено́сцы всехва́льнии му́ченицы.
Му́ченичен: Крове́й поте́кшя ре́ки теле́с святы́х, сла́вных Твои́х страда́лец, идолобе́сия те́рние Твое́ю си́лою, Ще́дре, подави́ша.
Богоро́дичен: Исцели́, Чи́стая, неду́гующа мя́ лю́те смертоно́сным грехо́м, плотски́х и душе́вных страсте́й, я́ко да ве́рою при́сно ублажа́ю Тя́.
Други́й кано́н безпло́тным святы́м а́нгелом. Творе́ние ки́р Феофа́на. Гла́с 8. Ирмо́с то́йже.
Святы́х А́нгел я́ко началово́дцы, и боговиде́ния наслажда́ющеся све́тлостно, Благода́вца и Спа́са о на́с моли́те, Арха́нгели. [Два́жды.]
Ну́ждными одержи́ми напа́стьми, к ва́м я́ко предста́телем ны́не прибега́ем ве́рнии, Арха́нгели Боже́ственнии, Влады́ку ны́не о на́с приле́жно умоли́те.
Богоро́дичен: Бу́ди ми́, Де́во, прибе́жище, приста́нище же и стена́ и предста́тельница, Я́же Бо́га пло́тию ро́ждши Богома́ти, Изба́вителя всеще́драго.
ПЕ́СНЬ 3
Ирмо́с: Небе́снаго кру́га Верхотво́рче Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, Еди́не Человеколю́бче.
Кото́рыми узрю́ Тя тогда́, Христе́ Спа́се, очи́ма, ниеди́ну на земли́ за́поведь Твою́ сотвори́в? Ка́ко нестерпи́мому Твоему́ предста́ну престо́лу, безме́рных ми́ зо́л творя́щу отве́т?
Просте́р ру́це Твои́х щедро́т, приими́ мя я́коже пре́жде блу́днаго, подо́бными о́бразы порабо́тившагося безче́стным страсте́м, и от Тебе́ удали́вшася, Иису́се Человеколю́бче преблаги́й.
Му́ченичен: Утверди́вшеся на ка́мени Бо́жияго ра́зума, му́ченицы Христо́вы страстоте́рпцы, ору́жием ве́ры искорени́сте неразу́мия те́рние, и плоды́ страда́ния возде́ласте.
Му́ченичен: Непоколеби́мии столпи́, и́стинныя ве́ры пресве́тлая церко́вная удобре́ния, свяще́ннейшая овча́та Христо́ва, во́лею заколе́ная, му́ченицы да похва́лятся.
Богоро́дичен: Тебе́ храни́тельницу, Пресвята́я, в напа́стех стяжа́х: Тебе́ по Бо́зе мою́ предста́тельницу и́мам неусы́пну: Тебе́ да обря́щу, Пречи́стая, избавля́ющую мя́ в де́нь Суда́ вся́каго осужде́ния.
И́н Ирмо́с то́йже.
Дарми́ многообра́зными а́нгельскаго чи́на, я́ко чинонача́льницы явля́еми архистрати́зи, украша́еми. Христо́вы Це́ркви тве́рдо сохраня́йте предста́тельствы ва́шими. [Два́жды.]
Ору́жием благоволе́ния, ве́рных исполне́ния, правосла́вия добро́тами ны́не венчава́еми, от напа́стей я́ко благосла́внии предста́телие Бо́жии изба́вите, Боже́ственнии арха́нгели.
Богоро́дичен: Жи́зни нетле́нныя Боже́ственная се́нь была́ еси́, еди́на от ве́к я́вльшися, Де́во Ма́ти Чи́стая. Те́мже, Всепе́тая, су́щаго мя́ в се́ни сме́ртней, к животу́ наста́ви ны́не моли́твами Твои́ми.
ПЕ́СНЬ 4
Ирмо́с: Из горы́ приосене́нныя, Сло́ве, проро́к, Еди́ныя Богоро́дицы, хотя́ща воплоти́тися, богови́дно усмотри́. И со стра́хом славосло́вяше си́лу Твою́.
Вели́к по́двиг души́ разлуча́ющейся, тре́пет стра́шен, Судии́ седя́щу. И суди́мым челове́ком согреши́вшым: увы́ мне́, что́ сотворю́ осужде́ный?
Име́я се́рдце скве́рн испо́лнено, и грехо́в неудо́бь носи́мая бремена́, и к щедро́там Твои́м притека́ю, Влады́ко: не пре́зри мене́, но уще́дри мя́, молю́ся.
Му́ченичен: Честна́ ва́ша сме́рть показа́ся пред Бо́гом, до́блии страстоте́рпцы: не бо́ отверго́стеся того́, боле́зней тма́ми и ра́нами окружа́еми.
Му́ченичен: Ура́нен бы́сть вра́г ра́ною му́ченик, паде́ его́ бро́вь возвыша́емая: и велича́ется те́х венцеда́тель, пе́сньми Боже́ственными прославля́емь.
Богоро́дичен: Тебе́, чи́стое прия́телище Влады́ки Богороди́тельнице, ве́рою молю́: очи́сти мя́ от вся́кия скве́рны, и до́м покажи́ вседе́тельнаго и Боже́ственнаго Ду́ха.
И́н Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Дво́ице пе́рвенствующая арха́нгельскому ны́не собра́нию, притека́ющыя к покро́ву ва́шему, от вся́кия беды́ спаса́йте. [Два́жды.]
Зри́телие све́тлости богонача́льная, и благодая́ния архистрати́зи всесла́внии, ны́не ста́до ва́ше просвеща́йте.
Богоро́дичен: Свяще́нно Тя́ сла́вят безпло́тных Боже́ственная во́инства, Богома́ти Всенепоро́чная: Зижди́теля бо и́х родила́ еси́.
ПЕ́СНЬ 5
Ирмо́с: Просвети́ на́с повеле́нии Твои́ми, Го́споди, и мы́шцею Твое́ю высо́кою, Тво́й ми́р пода́ждь на́м, Человеколю́бче.
Нра́вом лука́вым преогорчи́х Тя́, Го́споди, де́лаяй безме́стная: но уще́дри мя́ обраща́ющагося, и спаси́.
Име́яй по́мысл от злы́х невозница́ющ, не чу́вствую несмы́сленный, недоуме́ние мое́, Иису́се, разреши́, и спаси́ мя.
Му́ченичен: Положи́ ва́с Боже́ственнии му́ченицы Светода́тель, я́коже ка́мения сия́ющая богоразу́мием, и пре́лести тьму́ разоря́ющая.
Му́ченичен: Зако́ном лука́вым зако́ны Боже́ственныя сопротивоположи́сте, и Бо́га пропове́дающе, умертви́тися его́ ра́ди усе́дрно подъя́сте.
Богоро́дичен: Умертви́ чи́стая, пло́ти моея́ двиза́ния, умертви́вшая рождество́м Твои́м, Отрокови́це, живу́щий гре́х пра́отца.
И́н Ирмо́с то́йже.
О́крест Бо́га предстоя́ще архистрати́зи, и отту́ду истека́ющими заря́ми просвеща́еми, ста́до ва́ше сохрани́те. [Два́жды.]
Избавле́ние на́м дарова́ти, моли́теся Влады́це и Бо́гу на́шему, я́ко предста́телие все́х избавле́ния.
Богоро́дичен: Ми́ро та́йное имену́ем Тя́, Всечи́стая, су́щее, ро́ждшую Бо́га пло́тию, благоуха́ния точа́щаго дарова́ния.
ПЕ́СНЬ 6
Ирмо́с: Ио́ну в ки́те Го́споди еди́наго всели́л еси́, мене́ же свя́заннаго мре́жами вра́жиими, я́ко от тли́ о́наго спаси́.
Со́лнечный све́т покая́ния возсия́й ми́, Христе́ Светода́телю, су́щему во тьме́ прегреше́ний, да пою́ Твою́ благосты́ню.
Твоего́ стра́шнаго суди́ща трепе́щу всегда́, злы́х же не отступа́ю, рабо́тая зло́му обы́чаю: испра́ви мя́, Христе́, да пою́ Твою́ благосты́ню.
Му́ченичен: Ли́цы честны́х му́ченик пострада́ша, и полки́ победи́ша бесо́вския, и лико́м а́нгельским совокупи́шася в ра́дости: те́х моли́твами, Го́споди, спаси́ ду́шы на́шя.
Му́ченичен: Кре́постию Твое́ю си́льны показа́л еси́ му́ченики Твоя́, Го́споди, и всю́ си́лу низложи́ша ве́тхаго запина́теля: те́х моли́твами, Го́споди, спаси́ ду́шы на́шя.
Богоро́дичен: Да гла́сы благода́рственне всегда́ сла́влю Тя́, Всенепоро́чная, души́ моея́ отжени́ тьму́, и покая́ния све́том разреши́ ми́ мра́чная согреше́ния.
И́н Ирмо́с: Моли́тву пролию́ ко Го́споду, и Тому́ возвещу́ печа́ли моя́: я́ко зо́л душа́ моя́ испо́лнися, и живо́т мо́й а́ду прибли́жися: и молю́ся я́ко Ио́на: от тли́, Бо́же, возведи́ мя.
Ны́не престо́лу стра́шному предстоя́ти неукло́нно сподо́бившеся богови́дцы, и озаре́нии Святы́я Тро́ицы насыща́етеся: к ва́м прибега́ющым от напа́стей и страсте́й моли́те изба́витися, Арха́нгели. [Два́жды.]
Стра́нствия Влады́чняго моли́теся ва́с пе́сненно воспева́ющым получи́ти, и ра́дости присносу́щныя сподо́битися, и Боже́ственныя све́тлости, Арха́нгели богови́днии, Гаврии́ле и Михаи́ле всесла́внии.
Богоро́дичен: Одушевле́нный Влады́чний черто́г, и́же све́тлыми луча́ми де́вства светови́дне, я́коже кри́н сия́ющий посреде́ терно́внаго мяте́жа, Пречи́стая и Благоле́пная Богоро́дица Де́ва да сла́вится.
ПЕ́СНЬ 7
Ирмо́с: От Иуде́и доше́дше о́троцы, в Вавило́не иногда́, ве́рою Тро́ическою пла́мень пе́щный попра́ша пою́ще: отце́в Бо́же благослове́н еси́.
Воздыха́ние ми́ да́ждь, Христе́, я́коже иногда́ мытарю́, и я́коже блудни́це, слеза́ми отмы́в гное́ния зо́л мои́х, и вопию́ща мя́ уще́дри: оте́ц на́ших Бо́же благослове́н еси́.
В разбо́йники душегуби́тельныя, Спа́се, впа́дшаго, и уя́звленнаго лю́те, исцели́ еле́ем и́скренняго покая́ния, и умили́ пе́ти Тебе́: оте́ц на́ших Бо́же благослове́н еси́.
Му́ченичен: Умертви́стеся ми́ру, и ме́ртва бы́вша живоно́снаго Христа́, ника́коже отверго́стеся, до́блественнии страстоно́сцы, страда́льчествующе и пою́ще: оте́ц на́ших Бо́же благослове́н еси́.
Му́ченичен: Еди́но естество́ Тро́ицы, в трие́х ипоста́сех испове́дающе му́дрии, многобо́жную пре́лесть и́дольскую страстоте́рпцы разруши́сте, пою́ще: оте́ц на́ших Бо́же благослове́н еси́.
Богоро́дичен: И́же Бо́жие Бо́г сло́во, во утро́бу твою́ все́лься, Де́во Ма́ти Чи́стая, все́м засту́пницу оби́димым явля́ет Тя́, вопию́щым: оте́ц на́ших Бо́же благослове́н еси́.
И́н Ирмо́с то́йже.
Многоразли́чную благода́ть, архистрати́зи Боже́ственнии, ва́м дарова́л е́сть, и́же все́х благода́тель, его́же ны́не Це́рковь пою́щую спаса́йте: оте́ц на́ших Бо́же благослове́н еси́. [Два́жды.]
Си́лою Всеви́дца укрепля́еми, вся́ концы́ земли́ я́сно назира́ете, и все́х спаса́ете ве́рою пою́щих: оте́ц на́ших Бо́же, благослове́н еси́.
Богоро́дичен: Спаси́тельное приста́нище, Богоро́дице Де́во, Тя́ ны́не иму́ще, жите́йских бе́д избега́ем и мяте́жей, Сы́ну Твоему́ зову́ще: оте́ц на́ших Бо́же благослове́н еси́.
ПЕ́СНЬ 8
Ирмо́с: На горе́ святе́й просла́вльшася, и в купине́ огне́м Присноде́вы Моисе́ови та́йну я́вльшаго, Го́спода по́йте, и превозноси́те во вся́ ве́ки.
Отведе́наго мя́ плотски́ми любосла́стии, и от Тебе́, Сло́ве, безу́мно удали́вшагося, и уподо́бльшася все́м ското́м, не пре́зри, Спа́се, но пре́жде конца́ обрати́в спаси́ мя.
От гре́х ника́коже остаю́ся, обраще́ния никогда́же творя́, и вопию́ окая́нный: согреши́х Ти́, Го́споди, и ожесте́вшую умили́ ду́шу мою́, Ще́дре.
Му́ченичен: До́блии Госпо́дни страстоте́рпцы, кро́вными струя́ми крести́вшеся, вторы́ми скве́рнами не оскверни́шася, и венцено́сцы со А́нгелы ликовству́ют непреста́нно.
Му́ченичен: Вжи́лившеся наде́ждею бу́дущих, благоче́стия му́ченицы, му́к лю́тость до́блии претерпе́ша: и сконча́вшеся, престо́лу Влады́чню предстоя́т непреста́нно.
Богоро́дичен: Стоя́щих утвержде́ние еси́, и па́дших исправле́ние, Де́во. Те́мже па́дшаго мя́ возста́ви, да Тя́ сла́влю, Благослове́нную и Обра́дованную.
И́н Ирмо́с: Царя́ Небе́снаго, Его́же пою́т во́и а́нгельстии, хвали́те и превозноси́те во вся́ ве́ки.
Предстоя́тели и певцы́ неизрече́нныя и неизглаго́ланныя Твоея́ сла́вы, приими́ Тебе́ ны́не моля́щыяся, Христе́, во ве́ки. [Два́жды.]
Еди́не бла́же, Христе́, о на́с моля́щаяся ны́не во́инства а́нгельская приими́, Тебе́ воспева́ющая во ве́ки.
Богоро́дичен: Светле́йшими Твои́ми блиста́ньми, Богома́ти, ве́рою пою́щыя Тя́ просвеща́еши, Тя́ восхваля́ющыя во вся́ ве́ки.
Та́же, пое́м пе́снь Богоро́дицы: Вели́чит душа́ моя́ Го́спода: С припе́вом: Честне́йшую херуви́м:
ПЕ́СНЬ 9
Ирмо́с: Устра́шися вся́к слу́х неизрече́нна Бо́жия снисхожде́ния, я́ко Вы́шний во́лею сни́де да́же и до пло́ти, от деви́ческаго чре́ва бы́в челове́к. Те́мже Пречи́стую Богоро́дицу ве́рнии велича́ем.
Я́коже дре́вле блудни́цу, с пла́чем припа́дшую к Тебе́, Спа́се, очи́стил еси́: и я́коже оправда́л еси́ мытаря́ сло́ве, то́чию воздохну́вша: и я́коже прия́л еси́ Манасси́ю, и я́ко Дави́да поми́ловал еси́ пока́явшася: та́ко и мене́ приими́, и спаси́ мя́, Человеколю́бче.
Воздохни́ и прослези́ся, душе́, пе́рвых твои́х согреше́ний отступи́, и к ве́дущему та́йная Твоя́ я́вственно припади́ и возопи́й те́пле: согреши́х Ти́, Го́споди, ту́не мя́ уще́дри, име́яй утро́бы щедро́т, Многоми́лостиве.
Му́ченичен: Пострада́вше богозра́чнии страстоте́рпцы на земли́ терпели́вне, и непоколеби́мое ны́не Ца́рствия насле́дие прия́ша, и ра́йския сла́дости причаща́ются ра́дующеся: те́х моли́твами, Христе́ Бо́же, Твоея́ сла́вы прича́стники сотвори́ на́с.
Му́ченичен: Свети́ла восто́к невече́рний просвети́вше яви́стеся, и но́щь безбо́жия потреби́сте, прему́дрии, и луча́ми свяще́нными все́х озаря́ете, светоно́сный ва́ш, страстоно́сцы, пра́здник велича́ющих.
Богоро́дичен: Просвети́, Влады́чице, две́ре све́та, се́рдца моего́ о́чи молю́ся, и́хже омрачи́ грехо́вная тьма́ глубо́кая, и покая́ния ми́ зарю́ низпосли́, и огня́ ве́чнаго хода́тайством Твои́м, Чи́стая, свободи́.
И́н Ирмо́с: Вои́стинну Богоро́дицу Тя́ испове́дуем, спасе́ннии Тобо́ю, Де́во Чи́стая, с безпло́тными ли́ки Тя́ велича́юще.
Лико́м безпло́тных ны́не Твою́ Це́рковь доброде́телию подража́ющу покажи́, огражда́я А́нгелы, Христе́, ста́до Твое́.
Душа́м спасе́нию от Бо́га дарова́тися, А́нгели засту́пницы моли́теся, прибега́ющым под кро́в ва́ш, всесла́внии.
Богоро́дичен: Я́ко у́тро су́щым во тьме́ и заблу́ждшым, Де́во, пра́ведное со́лнце на руку́ держа́щи Христа́, возсия́ла еси́.
Та́же, Досто́йно е́сть: и покло́н. Посе́м ектениа́ ма́лая, и свети́лен, и псалмы́ обы́чныя, и про́чее.
На стихо́вне стихи́ры покая́нны, гла́с 8:
Егда́ прииму́ во уме́ мно́жество соде́янных мно́ю зо́л, и в помышле́ние прииду́ стра́шнаго о́наго испыта́ния, тре́петом содержи́мь к Тебе́ прибега́ю, Человеколю́бцу Бо́гу. Те́мже не пре́зри мене́, молю́ Тя́, Еди́не Безгре́шне: да́руй умиле́ние смире́нней мое́й души́ пре́жде конца́, и спаси́ мя.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Сле́зы ми́ да́ждь, Бо́же, я́коже иногда́ жене́ гре́шнице: и сподо́би мя́ омочи́ти но́зе Твои́, я́же мя́ от пути́ пре́лести свободи́вшыя, и ми́ро благоуха́ния Тебе́ приноси́ти житие́ чи́сто, покая́нием ми́ созда́нное, да услы́шу и а́з жела́емый Тво́й гла́с: ве́ра Твоя́ Спасе́ Тя, иди́ в ми́ре.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Что́ ва́с нарече́м, святи́и? Херуви́мы ли? Я́ко на ва́с почи́л е́сть Христо́с. Серафи́мы ли? Я́ко непреста́нно просла́висте его́. А́нгелы ли? Те́ла бо отврати́стеся. Си́лы ли? Де́йствуете бо чудесы́: мно́гая ва́ша имена́, и бо́льшая дарова́ния: моли́те спасти́ся душа́м на́шым.
Сла́ва, и ны́не, Богоро́дичен: Небе́сная пою́т Тя́, обра́дованная Ма́ти безневе́стная: и мы́ славосло́вим неизсле́дованное Твое́ Рождество́, Богоро́дице, моли́ спасти́ся душа́м на́шым.
Та́же, Бла́го е́сть: И Трисвято́е. По О́тче на́ш: тропа́рь, и ектениа́. Та́же, ча́с пе́рвый, псалмы́ обы́чны: и про́чее, и отпу́ст.
В понеде́льник блаже́нны, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х, Еди́не Ще́дре, Небе́сному Ца́рствию Твоему́.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Исцели́, Христе́, стра́сти ду́ши моея́, Еди́не Врачу́ ду́ш и теле́с: и умиле́ния струя́ми мя́ омы́в, всего́ очи́сти я́ко благоутро́бен.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Престо́л честна́го обстоя́ще богонача́лия, Престо́ли, Херуви́ми, Нача́ла и Вла́сти, и про́чая безпло́тных чинонача́лия, свяще́нно воспева́ют.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Разгоре́нием распала́ющеся Христо́вы любве́, неопали́ми пребы́ша посреде́ огня́, страда́льцы, попали́вше те́рние злоче́стия Боже́ственною благода́тию.
Сла́ва: О Тро́ице Пресвята́я, Еди́нице нача́льнейшая! Изба́ви рабы́ Твоя́ огня́ негаси́маго, мольба́ми Боже́ственных безпло́тных Твои́х си́л, и Ца́рствия Твоего́ сподо́би.
И ны́не: Сви́ток Тя́ иногда́ прови́де Иса́иа, Богоблагода́тная, в не́мже Отчим пе́рстом написа́ся Сло́во несказа́нно, в кни́гах живо́тных напису́ющее на́с.
В понеде́льник ве́чера 
на Го́споди, воззва́х, стихи́ры покая́нны, гла́с 8:
Подо́бен: О пресла́внаго чудесе́!
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у Tебе́ очище́ние е́сть.
Ни умиле́ния стяжа́х, ниже́ сле́з исто́чника, ни те́плаго испове́дания, ниже́ пла́ча омыва́ющаго, ни серде́чнаго смире́ния: ни мытарю́ ревни́тель бы́х, ниже́ блудни́це, ниже́ блу́дному о́троку. Ка́ко у́бо обря́щу мои́х мно́гих грехо́в оставле́ние? Но и́миже, Христе́, ве́си судьба́ми, спаси́ мя.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Стра́нен вся́кия сотвори́хся Боже́ственныя за́поведи: о доброде́тели же лу́чшей вся́ко небрего́х, и безу́мно пожи́х в ле́ности все́ житие́ мое́, в блуде́ вся́ дела́ моя́ соде́ях, неподо́бная и беззако́нная. Те́мже, Христе́, уще́дри я́ко Благоутро́бен, и ту́не мя́ спаси́.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Не я́ростию Твое́ю обличи́ мене́, де́ло ру́к Твоея́ бла́гости, отто́ргшася умо́м неразу́мным, И́же мене́ ра́ди по мне́ благоизво́ливый бы́ти, неизрече́нныя ра́ди благоутро́бия пучи́ны, Человеколю́бче: но моли́твами Присноде́вы, Твоея́, Сло́ве, Ма́тере, Боже́ственнаго сподо́би мя́ обраще́ния, я́ко Бо́г.
И́ны стихи́ры свято́му и вели́кому Иоа́нну Предте́чи.
Гла́с и подо́бен то́йже.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Блаже́нне Иоа́нне Предте́че, смире́нную мою́ ду́шу, я́же ко Го́споду любо́вию возвраща́й всегда́, свяще́нными хода́тайствы Твои́ми сласте́й мои́х о́гнь угаси́, приводя́ мя ко исполне́нию Боже́ственных повеле́ний, и се́рдца моего́ очища́я вои́стинну чу́вствия, да сла́влю Тя́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Непло́дныя прозябе́ние, и чистоты́ са́д Влады́чний, челове́ков удобре́ние, Предте́че Иоа́нне всехва́льне, храни́телю Боже́ственный смире́нныя моея́ души́, твои́ми моли́твами и по́мощию благоуве́тие да́ждь, избавля́я от зми́ева кова́рства, и лука́вых того́ ла́яний и прило́г.
Сти́х: Я́ко утверди́ся ми́лость его́ на на́с, и и́стина Госпо́дня пребыва́ет во ве́к.
Ве́сь еси́ сладча́йший, и сла́дости Боже́ственныя испо́лнен присносла́вне, и весели́ши вся́ ве́рно приходя́щыя к тебе́, услажда́я чу́вства душе́вная же и теле́сная, неду́г и скорбе́й, и нахожде́ний злы́х, и сласте́й душетле́нных, всегда́ разреша́я на́с.
Сла́ва, и ны́не, Богоро́дичен: Ве́рою притека́ю к покро́ву Твоему́, Богороди́тельнице Чи́стая, от напа́стей и бе́д и стра́стнаго слия́ния, и от бесо́вскаго озлобле́ния спаси́ мя: я́ко ми́лости иму́щи пучи́ну, и спасе́ния я́вльшися Хода́таица Влады́чице, Я́же Бо́га ро́ждши Ми́лостиваго, Еди́наго Всеще́драго, и Многоблагоутро́бнаго.
Та́же, Све́те ти́хий: И проки́мен дне́. Посе́м: Сподо́би, Го́споди, в ве́чер се́й:
На стихо́вне стихи́ры покая́нны, гла́с 6 [8]:
Тебе́ Царя́ и Влады́ку, А́нгели непреста́нно воспева́ют, а́з же Ти́ припа́даю я́ко мыта́рь зовы́й: Бо́же, очи́сти мя́, и поми́луй мя́.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Безсме́ртна су́щи, душе́ моя́, волна́ми жите́йскими не покрыва́йся, но возни́кни вопию́щи к твоему́ Благода́телю: Бо́же, очи́сти мя́, и поми́луй мя́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Му́ченицы Госпо́дни, моли́те Бо́га на́шего, и испроси́те душа́м на́шым мно́жество щедро́т, и очище́ние мно́гих прегреше́ний, мо́лим вы́.
Сла́ва, и ны́не, Богоро́дичен: Ра́дуйся, вселе́нныя похвало́. Ра́дуйся, хра́ме Госпо́день. Ра́дуйся, горо́ приосене́нная. Ра́дуйся, все́х прибе́жище. Ра́дуйся, све́щниче златы́й. Ра́дуйся, сла́во правосла́вных Честна́я. Ра́дуйся, Мари́е Ма́ти Христа́ Бо́га. Ра́дуйся, раю́. Ра́дуйся, Боже́ственная трапе́зо. Ра́дуйся, се́не. Ра́дуйся, ру́чко всезлата́я. Ра́дуйся, все́х упова́ние.
Та́же, Ны́не отпуща́еши: Трисвято́е. По О́тче на́ш: тропа́рь и отпу́ст.
В понеде́льник на повече́рии 
кано́н моле́бный Пресвяте́й Богоро́дице, гла́с 8:
ПЕ́СНЬ 1
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Припе́в: Пресвята́я Богоро́дице, спаси́ на́с.
Во́д исто́чник моли́твенный, Тя́ Богороди́тельницу ве́дуще вси́, источа́ющ ве́рным струи́ душа́м и те́лом: те́мже Тя́ непреста́нно сла́вим.
Па́че естества́ Богонача́льное Сло́во родила́ еси́ Де́во, и естество́ от тли́ изба́вила еси́: те́мже безслове́сных мя́, и чрезъесте́ственных страсте́й свободи́.
Сла́ва: Па́жити страсте́й плотски́х ны́не окружа́ют мя́, и оскорбля́ют лю́те: посети́ ско́ро раба́ Твоего́, Де́во, и от озлобля́ющих мя́ спаси́.
И ны́не: И́же всю́ тва́рь содержа́й и нося́й и спаса́яй, на руку́ Твое́ю, Чи́стая, опи́сан яви́ся, и челове́ческий ро́д обнови́.
ПЕ́СНЬ 3
Ирмо́с: Ты́ еси́ утвержде́ние притека́ющих к Тебе́, Го́споди: Ты́ еси́ све́т омраче́нных, и пое́т Тя́ ду́х мо́й.
Успи́ смуще́ние лю́таго неду́га обдержа́щаго мя́ ны́не, Пречи́стая Влады́чице, и прегреше́ний и страсте́й свободи́.
Неизрече́нна пучи́на щедро́т Твои́х, Пречи́стая, и́миже и мене́ изба́ви прегреше́ний, и неду́гов.
Сла́ва: Укори́ и посети́, Пречи́стая, неду́гующаго мя́, и тя́жкия боле́зни изба́ви, и вся́кия ско́рби.
И ны́не: Возвели́чи ми́лость и заступле́ние, Пречи́стая, Твои́х моли́тв на мне́: и изба́ви мя́ от напа́стей и скорбе́й.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Очисти́лище всегда́ моему́ се́рдцу покажи́, Пречи́стая, святы́х воспомина́ние, и прегреше́ний очище́ние.
Спасе́ние пода́ждь ми́ душе́вное и теле́сное, Пренепоро́чная: и боля́щему да́ждь цельбу́, и лю́тых избавле́ние.
Сла́ва: Кова́рствия упраздни́ лука́вых бесо́в, Пречи́стая, и страсте́й воста́ния, и немощны́м на́м си́лу пода́ждь.
И ны́не: От ложе́сн Твои́х, Пречи́стая, пра́вды Со́лнце возсия́, и ми́р просвети́: Его́же Боже́ственными заря́ми и мене́ просвети́.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́, Све́те Незаходи́мый, и покры́ла мя́ е́сть чужда́я тьма́ окая́ннаго? Но обрати́ мя, и к све́ту за́поведей Твои́х пути́ моя́ напра́ви, молю́ся.
Разреши́шася Твои́м Рождество́м у́зы сме́ртныя, и связа́ся тли́ держа́ва, Пресвята́я Де́во Всепе́тая. Те́мже разреши́ вско́ре и мои́х прегреше́ний плени́цы, и тя́жкия печа́ли.
Лука́вствия бесо́в, и зло́бы челове́ческия изба́ви, Влады́чице: и душе́вный неду́г и теле́сный ско́ро уврачу́й, ро́ждшая Еди́на вся́кия пло́ти и духо́в Врача́, Спа́са и Го́спода.
Сла́ва: Я́ко клеща́ Боже́ственнаго У́гля, Пречи́стая, молю́ Тя, попали́ вся́кую стра́стную по́хоть раба́ Твоего́, и неможе́ния лю́тая неудо́бь стерпи́мая, и изсуши́ пото́ки печа́лей.
И ны́не: Спасе́ние Тя́ все́м пода́л е́сть Сы́н Тво́й, Всечи́стая Влады́чице, ве́ровавшым в Него́, и Бо́га пропове́дающым воплоще́нна от Тебе́ я́ве: те́мже мя́ спаси́ от разли́чных бе́д и скорбе́й.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
При́зри на мя́ ми́лостивным Твои́м о́ком, Влады́чице, и от неду́гов лю́тых изба́ви вско́ре, и вся́каго озлобле́ния ча́емаго ны́не, и се́тей, и паде́ния.
Безу́мнаго нра́ва стра́стнаго, и за́висти неподо́бных, и вся́кия зло́бы, и озлобле́ния жите́йскаго изба́ви мя́, Пречи́стая Влады́чице, Твои́ми мольба́ми.
Сла́ва: Созда́вый на́с, в Тебе́, Де́во, созда́ся, естество́ челове́ческое от тли́ избавля́я, и мене́ у́бо изба́ви, Чи́стая, от одержа́щих мя́ искуше́ний Твои́ми моли́твами.
И ны́не: Хра́м показа́лася еси́ Бо́га невмести́маго пречи́ст, Ты́, Пречи́стая Влады́чице: хра́м и мене́ покажи́ Того́ благода́ти, Твои́ми моли́твами, и соблюди́ невреди́ма.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 8:
Я́ко Де́ву и Еди́ну в жена́х, Тя́ без се́мене ро́ждшую Бо́га пло́тию, вси́ блажи́м ро́ди челове́честии: О́гнь бо всели́ся в Тя́ Божества́, и я́ко Младе́нца дои́ши Зижди́теля и Го́спода. Те́мже а́нгельский и челове́ческий ро́д досто́йно сла́вим Пресвято́е Рождество́ Твое́, и согла́сно вопие́м Ти́: моли́ Христа́ Бо́га согреше́ний оставле́ние дарова́ти воспева́ющым досто́йно сла́ву Твою́.
ПЕ́СНЬ 7
Ирмо́с: От Иуде́и доше́дше о́троцы в Вавило́не иногда́, ве́рою Тро́ическою пла́мень пе́щный попра́ша, пою́ще: отце́в Бо́же благослове́н еси́.
Тя́жкия боле́зни воздая́ния обрето́х, и мно́гим неду́гом одержи́мь болю́: но молю́ Тя, Богоро́дице, помози́ ми, и пода́ждь здра́вие вско́ре Твои́ми моли́твами.
Блаже́нная Де́во, прибе́жище скорбя́щих все́х ве́рных, от вся́каго искуше́ния и печа́ли и зло́бы зави́дящих мне́ изми́, и от гре́х и разли́чных неду́г изба́ви.
Сла́ва: Златокова́нная Ста́мно, из Нея́же истече́ Ми́ро животво́рное ве́рным, отими́ души́ моея́ и те́ла неду́г, и прегреше́ний скве́рну, заступле́ньми Твои́ми, Чи́стая Богороди́тельнице.
И ны́не: Рожде́ннаго неизрече́нно из Тебе́, Богома́ти, собезнача́льнаго Сло́ва Отцу́ и Ду́ху сла́вяще непреста́нно, во хвале́нии пое́м: оте́ц на́ших Бо́же благослове́н еси́.
ПЕ́СНЬ 8
Ирмо́с: Седмери́цею пе́щь халде́йский мучи́тель Богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Вели́чествия разли́чных чуде́с Твои́х, Влады́чице, вси́ пропове́дуем, ве́рно притека́ющии к Твоему́ заступле́нию: но ны́не мя́ от неду́га лю́та и боле́зней душе́вных же и теле́сных премени́, и покажи́ здра́ва обою́ду, сла́вити Сы́на Твоего́ Христа́ во ве́ки.
Напра́сно возве́яша зави́дящих ве́три, и злолю́тых ре́ки припро́шася зело́ хра́мине мое́й у́мней, Де́во Чи́стая: но я́коже безу́мно волну́ющагося мо́ря, разори́ стремле́ние печа́льных все́х: да́ждь и мне́ Твои́ми моли́твами тишину́ во вся́ ве́ки.
Сла́ва: Созда́вый бре́нное те́ло челове́ка, Та́же ду́шу ему́ вложи́вый безсме́ртну, в Тебе́ зи́ждется, Де́во, Сы́й, и обновля́ет па́ки того́: Его́же мне́ благоуве́тлива, и благопреме́нна покажи́ Твои́ми моли́твами, и си́лу пода́ждь все́м скорбя́щым, и избавле́ние вско́ре.
И ны́не: Све́том озаря́еши всегда́, Пречи́стая, сла́вящих Тя́: из Твоея́ бо утро́бы возсия́ Све́т Невече́рний, и от стра́ха нощна́го и те́мнаго и бесо́вскаго ла́яния избавля́еши Твоя́ рабы́: от ни́хже изми́ и мене́, и спаси́ от одержа́щих зо́л твои́ми моли́твами.
ПЕ́СНЬ 9
Ирмо́с: Вои́стинну Богоро́дицу Тя́ испове́дуем, спасе́ннии Тобо́ю, Де́во Чи́стая, с безпло́тными ли́ки Тя́ велича́юще.
Вознеси́ ро́г Це́ркве, Пречи́стая, ве́рным пода́ждь кре́пость и утверди́.
Низложи́ вознесе́нныя, и победи́ полки́ иноплеме́нных хотя́щыя бра́ней, Де́во Чи́стая: и Твоя́ рабы́ невре́дны от си́х свободи́, Отрокови́це.
Сла́ва: Еди́на побо́рнице христиа́ном правосла́вным, Тебе́ сла́вящым, моли́твами Твои́ми ага́ряны оружено́сныя вско́ре посрами́.
И ны́не: Вразуми́ Де́во, ве́рных ли́ки, на враги́ неви́димыя и ви́димыя укре́пльши, и спаси́ от вся́кия ско́рби.
Та́же, Досто́йно е́сть: и покло́н. Трисвято́е. По О́тче на́ш: тропари́, и про́чее обы́чно, и отпу́ст.
Вторник 
Во вто́рник у́тра 
по 1-м стихосло́вии седа́льны покая́нны, гла́с 8:
О́ком благоутро́бным, Го́споди, ви́ждь мое́ смире́ние, я́ко пома́ле жи́знь моя́ скончава́ется, и от де́л не́сть мне́ спасе́ния. Сего́ ра́ди молю́ся: о́ком благоутро́бным ви́ждь мое́ смире́ние, и спаси́ мя.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Я́ко судии́ прише́дшу попецы́ся, о душе́! и стра́шнаго дне́ ча́с помышля́й: су́д бо без ми́лости е́сть не соде́лавшым ми́лости. Те́мже пре́жде конца́ вопи́й: пощади́ мя, Спа́се, Еди́н бо еси́ Безгре́шен.
Сла́ва, и ны́не, Богоро́дичен: Недви́жимое утвержде́ние ве́ры, и честны́й да́р ду́ш на́ших, Богоро́дицу пе́сньми велича́ем ве́рнии: ра́дуйся, ка́мень жи́зни во чре́ве Твое́м вмести́вшая. Ра́дуйся, конце́в наде́ждо, скорбя́щих заступле́ние. Ра́дуйся, Неве́сто Неневе́стная.
По 2-м стихосло́вии седа́лен, гла́с 8:
Я́ко блудни́ца припа́даю Ти́, да прииму́ оставле́ние, и вме́сто ми́ра сле́зы от се́рдца приношу́ Ти: да я́ко о́ную уще́дриши мя́, Спа́се, и пода́си ми́ очище́ние грехо́в. Я́ко о́ная бо зову́ Ти: изба́ви мя́ от тиме́ния де́л мои́х.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
Ве́к мо́й скончава́ется, житие́ мимохо́дит, и стра́шный Тво́й престо́л гото́вится, Спа́се: су́д мене́ жде́т, претя́ мне́ о́гненною му́кою, пла́менем негаси́мым: сле́з ту́чу да́ждь ми́, и угаси́ его́ си́лу, хотя́й спасти́ся все́м челове́ком.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Свети́ла у́мная яви́стеся, святи́и му́ченицы: мглу́ бо пре́лести упраздни́сте ве́рою, душе́вныя ва́шя свещы́ просвети́сте, и с Женихо́м со сла́вою внидо́сте в небе́сный черто́г: и ны́не моли́теся спасти́ся, мо́лимся, душа́м на́шым.
Сла́ва, и ны́не, Богоро́дичен: Пречи́стая Де́во, Ма́ти Христо́ва, души́ моея́ стра́сти лю́тыя исцели́, молю́ся, и проще́ние да́руй мои́х прегреше́ний, я́же безу́мне соде́ях, ду́шу мою́ оскверни́в, и те́ло окаля́х окая́нный. Увы́ мне́, что́ сотворю́ в ча́с о́н, внегда́ А́нгели ду́шу мою́ разлуча́т от убо́гаго моего́ телесе́? Тогда́ помо́щница ми́ бу́ди и предста́тельница: Тебе́ бо и́мам упова́ние, ра́б Тво́й.
По 3-м стихосло́вии седа́льны, гла́с 8:
Подо́бен: Повеле́нное та́йно:
Стра́шнаго и ужа́снаго и неумы́тнаго суди́ща Твоего́, Влады́ко Христе́, во уме́ прие́млю де́нь и ча́с, трепе́щу я́ко злоде́й: сту́дная дела́ и́мам, и дея́ния лю́тая, я́же еди́н соде́ях приле́жно. Те́мже со стра́хом припа́даю Ти́, и вопию́ боле́зненно: моли́твами предте́чи Твоего́, Многоми́лостиве, спаси́ мя.
Душе́ моя́, неради́во жи́знь изнуря́ющи, воста́ни не́когда, к покая́нию воззри́: воспла́чися го́рце из глубины́ серде́чныя, да не ка́ко возрыда́еши та́мо без успе́ха: содрогни́ся, помышля́ющи Влады́чнее второ́е прише́ствие, и пре́жде суда́ сама́ себе́ осуди́: и убе́гнеши о́наго суда́ пра́веднаго.
Сла́ва, и ны́не, Богоро́дичен: Безпло́тных Твои́х, Христе́, и Предте́чи Твоего́, и учени́к, и проро́к, и му́ченик, и святы́х все́х, и Богоро́дицы Неискусому́жныя и Благи́я Ма́тере Твоея́ моли́твами умоле́н бы́в, да́ждь на́м во све́те Твое́м ходи́ти: и сподо́би на́с улучи́ти Ца́рствие Твое́, за милосе́рдие ми́лости Твоея́.
Кано́н покая́нен ко Го́споду на́шему Иису́су Христу́, и святы́м Его́ му́чеником. Творе́ние ки́р Ио́сифа, гла́с 8:
ПЕ́СНЬ 1
Ирмо́с: Сокруши́вшему бра́ни мы́шцею Свое́ю, и прове́дшему Изра́иля сквозе́ Чермно́е мо́ре, пои́м Ему́, я́ко Изба́вителю на́шему Бо́гу: я́ко просла́вися.
Испо́лни мое́ се́рдце умиле́ния, Христе́, я́ко да вни́ду покая́нием в селе́ния Твоя́: и испове́данием помолю́ся Тебе́, от долго́в мя́ разреша́ющу.
Разреши́ мя, Сло́ве, от соу́з безчи́сленных мои́х зо́л, да ше́ствую в покая́нии пра́ведныя стези́ Твоя́, в Боже́ственное наставля́ющыя поко́ище ве́чных красо́т.
Му́ченичен: Взя́тся к высоте́ вели́кое му́ченик Твои́х, Христе́, великоле́пие, всесла́вно бо пострада́вше, и превели́кими Твои́ми благода́тьми возвели́чишася.
Му́ченичен: Кропле́нием Боже́ственных крове́й святы́х страда́лец, кро́вь тре́бищная приноси́мая врагу́ преста́, и освяти́шася земна́я ду́ха благода́тию.
Богоро́дичен: Покая́ния ми́, Де́во, покажи́ пути́, и от водя́щия мя́ ко греху́ возврати́ стези́: да Тя́ пою́ многопе́тую Бо́жию роди́тельницу.
И́н кано́н свято́му и вели́кому Иоа́нну Предте́чи, гла́с 8:
Ирмо́с: Истря́сшему в мо́ри мучи́тельство фарао́не, и Изра́иля су́шею наста́вльшему пои́м Христу́ я́ко просла́вися во ве́ки.
Предте́че пропове́дателю покая́ния, пока́ятися ми́ от души́ всея́, моли́ Спа́са и Го́спода, у́м мо́й просвеща́я и се́рдце, любо́вию чту́щаго тя́.
Я́ко пусты́нное красне́йшее овча́ Предте́че, му́чениче Христо́в, ны́не в пусты́ни мя́ страсте́й водворя́ющася, наста́ви к жи́зни покая́ния, Боже́ственною твое́ю моли́твою.
Му́чащаго мя́ греха́ ско́ро свободи́, хода́тайством твои́м, му́дре Предте́че, молю́ся, и разруши́ на мя́ дви́жимую бесо́вскую бу́рю.
Богоро́дичен: Спаси́ мя, Ма́ти и́стины, обурева́емаго лю́те от страсте́й, и ча́сто погружа́ема, и испра́ви мя́, Чи́стая, к спасе́ния благоути́шному приста́нищу.
ПЕ́СНЬ 3
Ирмо́с: Уверди́ся се́рдце мое́ во Го́споде, вознесе́ся ро́г мо́й в Бо́зе мое́м, разшири́шася на враги́ моя́ уста́ моя́, возвесели́хся о спасе́нии Твое́м.
Скве́рны зло́бныя отмы́в моего́ се́рдца, и яви́тися ми́ непоро́чну пред Тобо́ю в де́нь стра́шный сподо́би, Христе́ мо́й, я́ко Преблаги́й.
Возмо́же лука́вством умертви́ти мя́ отсту́пник, жа́лом сло́ве грехо́вным: но са́м мя́, Христе́, живоно́сным исцели́ бы́лием покая́ния.
Му́ченичен: Ста́нем му́жески, возглаша́ху, страстоте́рпцы, дру́г дру́гу, да не кто́ во́инства отве́ржется: Влады́ка помо́щник на́м предстои́т, стра́ждущым до́блественным умо́м.
Му́ченичен: Пречестно́е ка́мение це́ркве, Боже́ственныя столпы́ благоче́стия, пре́лести победи́тели, вси́ в пе́снех почти́м ве́рнии му́ченики Госпо́дни.
Богоро́дичен: Низпа́дшым исправле́ние, Богоро́дице, па́дшаго мя́ воздви́гни из ро́ва зо́л мои́х: и утверди́, Влады́чице, на ка́мени за́поведей Бо́жиих.
И́н Ирмо́с: Утверди́ на́ш у́м и сердца́, небеса́ сло́вом утвержде́й, во е́же пе́ти и сла́вити Тя́, во спасе́ние ду́ш на́ших.
Одожди́ и мне́ ка́пли покая́ния, и́же в реце́ бе́здну крести́вый благоутро́бия, Го́спода все́х, Предте́че, му́чениче достосла́вне.
Напа́стными волна́ми жития́ всегда́ умо́м коле́блемь, прибега́ю под кро́в тво́й, Предте́че Спа́сов, потщи́ся помощи́ ми рабу́ твоему́.
В нощны́х моли́твах призыва́ю дневна́го свети́льника тебе́ ми́ру, богоблаже́нне Предте́че, просвети́ моя́ серде́чная чу́вства.
Богоро́дичен: Ра́дуйся, от на́с свята́я Богоро́дице: ра́дуйся, я́же ра́дость ро́ждшая ми́ру: ра́дуйся, ру́чко, из нея́же ма́нна небе́сная все́м ве́рным даде́ся.
ПЕ́СНЬ 4
Ирмо́с: Услы́шах, Го́споди, слу́х Тво́й, и убоя́хся: я́ко неизрече́нным сове́том, Бо́г сы́й присносу́щный, от Де́вы проше́л еси́ вопло́щься: сла́ва снизхожде́нию Твоему́, Христе́, сла́ва си́ле Твое́й.
Прельсти́ мя́ вкуше́нием грехо́вным вра́г льсте́ц, и от Тебе́, Бла́же, дале́че удали́, и зубо́м свои́м сне́дь соде́ла мя́: еди́не Спа́се, потщи́ся изъя́ти мя́.
Неявле́ная, Го́споди, и сокрове́ная моя́ Са́м ве́си, согреши́вшаго Ти́ мно́го: мно́гими Твои́ми щедро́тами уще́дри, Сло́ве Бо́жий, я́ко ми́лостив, и покая́ния ми́ вре́мя пода́ждь очисти́тельно.
Му́ченичен: Я́ко волна́ми муче́ньми потопля́еми му́ченицы, окормле́нием Христо́вым ко приста́нищем приведо́стеся Небе́снаго Ца́рствия, от Него́ победоно́сными венцы́ вои́стинну удобря́еми.
Му́ченичен: Обнови́вше му́ченицы, благоче́стием зе́млю серде́чную, испове́дания на не́й се́мя вложи́сте: и муче́ния пожа́сте я́ве стори́чествующий кра́сный кла́с благода́тию.
Богоро́дичен: Всепе́тая Влады́чице, велегла́сно воспева́ющаго Ти́, испо́лни вся́кия ра́дости мою́ мы́сль, подаю́щи ми́ пла́чь бла́г, и покая́ния вины́, и ра́зум спасе́ния.
И́н Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Себе́ самого́ пла́чу, житие́ неиспра́влено име́я всегда́: спаси́ и уще́дри мя́, Предте́че, грехи́ погиба́ющаго.
В моли́твах и моле́ниих да обря́щу тя́ помо́щника, блаже́нне, ду́шу мою́ укрепля́юща, и помышле́ние мое́ озаря́юща.
Потопля́ема бу́рею согреше́ний, и бе́дствующа мя́, Крести́телю Христо́в, окорми́ к приста́нищу Боже́ственнаго ра́зума.
Богоро́дичен: Смири́вши мя́ высокому́дренно живу́щаго, спаси́, Пречи́стая, ро́ждшая возне́сшаго смири́вшееся естество́.
ПЕ́СНЬ 5
Ирмо́с: Мра́к души́ моея́ разжени́, светода́вче Христе́ Бо́же, началоро́дную тьму́ изгна́в бе́здны: и да́руй ми́ све́т повеле́ний Твои́х, Сло́ве, да у́тренюя сла́влю Тя́.
И́же блудни́цу очи́стивый, и прокаже́нныя, Твои́м повеле́нием, Соде́телю вся́ческих, скве́рнаго греха́ смире́нную ду́шу мою́ очи́сти, и оде́ждами блиста́ющими красну́ соде́лай, Влады́ко, молю́ся.
От у́з разреши́в мя́ мно́гих мои́х прегреше́ний, Христе́ Бо́же, невозбра́нно ходи́ти напра́ви в пути́ Твоя́: я́ко да отреши́вся от пло́ти, в поко́ища свята́я всели́вся, сла́влю Тя́.
Му́ченичен: Истка́вше от боле́зней себе́ ри́зу сла́вы му́ченицы, и оде́явшеся красно́, в вы́шнем живу́т Ца́рствии в ра́дости, побе́ды венцы́ кра́сными удобря́еми.
Му́ченичен: Теку́щими стоя́щая измени́ша благому́дренно му́ченицы: теснота́ми бо муче́ний разли́чных объя́ти бы́вше, к простра́нству и́стинному Небе́снаго Ца́рствия му́дрии достиго́сте ра́дующеся.
Богоро́дичен: Свята́я Богоро́дице, Я́же Свято́е Сло́во ро́ждшая пло́тию, Еди́наго почива́ющаго на все́х святы́х, освяти́ мо́й у́м в лука́вых де́лех при́сно пребыва́ющий.
И́н Ирмо́с: От но́щи неве́дения, богове́дения де́нь во све́те лица́ Твоего́, Христе́, да возсия́ет, ко у́тру хвале́ние Твое́ в сердца́х на́ших.
В нощи́ жития́ заблу́ждшаго мя́ просвети́, сла́вный Предте́че, свети́льник сы́й Со́лнца пра́веднаго.
В бу́дущем суде́, егда́ и́мам Го́сподеви предста́ти, да обря́щу тя́ предста́теля, Предте́че, осужде́ния мя́ стра́шнаго изъима́юща.
Напа́ствуемаго мя́, и искуше́ньми бесо́вскими коле́блемаго, утверди́ на ка́мени Боже́ственных хоте́ний, приснопева́емый.
Богоро́дичен: Я́ко превы́шшая все́х тва́рей, Ма́ти Бо́жия Присноде́во, вы́шша покажи́ мя вра́жиих се́тей.
ПЕ́СНЬ 6
Ирмо́с: Я́коже проро́ка изба́вил еси́ из глубины́ преиспо́дния, Христе́ Бо́же, и мене́ от грехо́в мои́х изба́ви я́ко Человеколю́бец, и упра́ви живо́т мо́й, молю́ся.
Ка́ющася приими́ мя, я́коже иногда́ ниневи́тяны, ве́ровавшыя Боже́ственней про́поведи, Христе́, проро́ка Твоего́: и окорми́ живо́т мо́й, молю́ся Ти́.
Я́ко мыта́рь воздыха́ю, я́коже блудни́ца слезю́, я́ко Пе́тр вопию́, мно́гими погружа́емь прегреше́нии, Христе́: по́мощи ми́ ру́ку да́ждь, и спаси́ мя.
Му́ченичен: Я́ко богосве́тлая свети́ла, му́ченицы, луча́ми страда́ния озаря́ете всегда́ земны́й ми́р, и отгоня́ете пре́лести тьму́ глубо́кую.
Му́ченичен: Блаже́ннейший коне́ц обре́тше, всесвяти́и му́ченицы, почита́ете всегда́ Бо́га блаже́ннаго, наслажда́еми того́ све́тлостию.
Богоро́дичен: Манноприе́мная ру́чка, Тя́, Богоро́дице, иногда́ прообрази́: Христа́ бо носи́ла еси́, ма́нну ра́зума одожди́вшаго все́м чту́щым Тя́.
И́н Ирмо́с: Ри́зу мне́ пода́ждь све́тлу, одея́йся све́том. я́ко ри́зою, многоми́лостиве Христе́ Бо́же на́ш.
Секи́рою покая́ния и́стиннаго все́ очи́сти се́рдце мое́, Иоа́нне прему́дре, плодоно́сно доброде́тельми соде́ловая е́.
Ки́том содержи́мь напа́стей, из глубины́ се́рдца моего́ взыва́ю ти́, Предте́че: боле́зней мя́ лю́тых свободи́.
Душе́ моя́, пока́йся те́пле, се́ суди́ще прии́де, возни́кни зову́щи: Иису́се Бо́же мо́й, Предте́чи ра́ди Твоего́ Ты́ мя уще́дри.
Богоро́дичен: Еди́на сло́вом, пло́тию Сло́во ро́ждшая, Чи́стая, мо́лимся, изба́ви се́тей вра́жиих ду́шы на́шя.
ПЕ́СНЬ 7
Ирмо́с: А́нгелом о́троки из огня́ спасы́й, и гремя́щую пе́щь преложи́вый на ро́су, благослове́н еси́ Бо́же оте́ц на́ших.
Я́ко в беззако́ниих зача́т и роди́хся, Ще́дре, согреши́х па́че все́х челове́к: обраще́ния ми́ пода́ждь вре́мя оправда́ющее мя́.
Превозне́слся безу́мно, я́коже пре́жде фарисе́й, и паде́нием лю́тым падо́хся, и ви́дя мя́ ра́дуется вражде́бный: Сло́ве Бо́жий, не пре́зри мене́.
Му́ченичен: Собо́р честны́х му́ченик, во́инство непобори́мое, по́лк же святы́й, гра́ду написа́ся на небесе́х, на земли́ му́жествовавшее.
Му́ченичен: Во́лею стра́сть проше́дше, му́ченицы, хода́таицу безсме́ртия, струю́ исцеле́ний источа́ете, челове́ков стра́сти отгоня́ющу.
Богоро́дичен: Па́че вины́ ражда́еши все́х вину́, премно́жеством бла́гости челове́ка бы́вшаго: те́мже согла́сно Тя́, Чи́стая, ублажа́ем.
И́н Ирмо́с: В нача́ле зе́млю основа́вый, и небеса́ сло́вом утверди́вый, благослове́н еси́ во ве́ки, Го́споди Бо́же оте́ц на́ших.
И́же пути́ Госпо́дни угото́вавый, Предте́че, к Тому́же испра́ви и моя́ стези́, да зову́: благослове́н еси́ Бо́же оте́ц на́ших.
Пропове́дниче све́та, просвети́ ду́шу мою́, и лю́тыя тьмы́, и гее́нны паля́щия изба́ви мя́, прибега́ющаго к тебе́ несумне́нною душе́ю.
Непло́дныя израще́ние плодови́тое сы́й, моего́ се́рдца непло́дие во благопло́дие претвори́ твои́ми моли́твами, му́дре Крести́телю Христо́в.
Богоро́дичен: Избра́нная Агнице Бо́жия Сло́ва, моли́ из Тебе́ вопло́щшагося Бо́га, ко избра́нным овца́м мя́ причта́ти в ча́с стра́шный.
ПЕ́СНЬ 8
Ирмо́с: Покрыва́яй вода́ми превы́спренняя Своя́, полага́яй мо́рю преде́л песо́к, и содержа́й вся́, Тя́ пое́т со́лнце, Тя́ сла́вит луна́, Тебе́ прино́сит пе́снь вся́ тва́рь, я́ко Соде́телю все́х во ве́ки.
Ру́це вся́кими оскверни́ла еси́ злодея́ньми, душе́ моя́: и ка́ко те́х воздева́еши на высоту́ бесе́дующи Бо́гу? Но́зе непотре́бны сотвори́ла еси́, на дела́ ходя́щи сту́дная: потщи́ся ходи́ти покая́нием в пути́ спаси́тельныя.
Не пребы́х, Го́споди, в за́поведех Твои́х никогда́же, не сотвори́х ни еди́н де́нь Твоего́ хоте́ния, Бла́же: кото́рыма у́бо очи́ма воззрю́ на Тя́ тогда́, творя́ща су́д пра́ведный, и пови́нныя отсыла́юща во о́гнь гее́нский?
Му́ченичен: Разжже́нныя угаси́сте пе́щи многобо́жия, му́дрии страда́льцы, я́коже во́ду излива́юще мно́гу ва́шя кро́ви, непра́ведно пролия́вшыяся, за любо́вь Творца́: те́мже пото́к сла́достный насле́дуете.
Му́ченичен: Превзыдо́сте, святи́и, смире́ния земно́е те́ло, и му́ки я́коже стра́ждущу ино́му претерпе́сте, отсече́ние рука́м же и нога́м: отню́дуже превы́шшия ны́не сподо́бистеся жи́зни во ве́ки.
Богоро́дичен: Волну́ема мя́ бу́рею грехо́вною, вопию́ Ти, Влады́чице Чи́стая, Твои́м хода́тайством напра́ви мя́ ко спаси́тельному покая́нию, и ко всеути́шному приста́нищу: я́ко да уви́жу све́т спасе́ния, омрача́емый при́сно ле́ностию.
И́н Ирмо́с: Безнача́льнаго Царя́ сла́вы, Его́же трепе́щут небе́сныя си́лы, по́йте свяще́нницы, лю́дие превозноси́те во вся́ ве́ки.
Взе́млющаго грехи́ ми́ра Агнца Бо́жия, Его́же показа́л еси́ все́м, моли́, Крести́телю, стра́сти моя́ умертви́ти, и спасти́ ду́шу мою́.
Облегчи́ бре́мя души́ моея́, побори́ борю́щыя мя́, Госпо́день Крести́телю: и не уя́звлена мя́ покажи́ от те́х злоде́йствия.
Удали́лся еси́ бе́гаяй, Проро́че, водвори́лся же еси́ в пусты́ню непрохо́дную: те́мже тя́ молю́, стра́сти души́ моея́ пу́сты сотвори́ вско́ре.
Богоро́дичен: Лоза́ еси́, Де́во, я́же гро́зд зре́л ро́ждшая, умиле́ния питие́м напоя́ющи мя́ ны́не, отими́ пия́нство зо́л мои́х.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Благослове́н Госпо́дь Бо́г Изра́илев, воздви́гнувый ро́г спасе́ния на́м, в дому́ Дави́дове о́трока своего́. В ни́хже посети́ на́с восто́к с высоты́, и напра́вил ны́ е́сть на пу́ть ми́ра.
Да и а́з спаса́емь благода́рственно Тебе́, Христе́, велича́ю, при́зри на мя́ мно́ги ра́ны на плещу́ прие́мшаго, и исцели́, вино́ на ни́х и еле́й возлива́я, Твоего́, Спа́се, благоутро́бия позна́ние.
Я́коже разбо́йника благонра́внаго испусти́вшаго гла́с, изба́вил еси́ уби́йства и те́м злы́х, я́коже уще́дрил еси́ блудни́цу прослези́вшуюся, я́ко Петра́ вели́каго ученика́, и Дави́да проро́ка: и мене́, Спа́се, поми́луй отча́яннаго.
Му́ченичен: Сообра́зни бы́вше страсте́м, страда́вшаго на́с ра́ди, страстоте́рпцы, с ни́м ны́не ку́пно прославля́етеся, обожа́еми Боже́ственными прича́стии, и сия́юще па́че заре́й чу́вственнаго со́лнца, и просвеща́юще ве́рных сердца́.
Му́ченичен: Доброде́тель возсия́ святы́х страда́лец, вся́к гра́д си́ми сокро́вищи вои́стинну некра́домыми обогаща́ется ве́рою, облиста́ющих благода́ть оби́льно чуде́с пресла́вных: я́же песносло́вим я́ко те́плыя предста́тели.
Богоро́дичен: Просвети́тельными мо́лниями, Всенепоро́чная, из Твоея́ проше́дшаго утро́бы, Сы́на Бо́жия, ве́рою пою́щыя Тя́ просвети́: и тьмы́ на́с несвети́мыя, и ве́чныя му́ки изми́ Твои́м предста́тельством.
И́н Ирмо́с: Проявле́нное на горе́ законополо́жнику во огни́ и купине́, рождество́ Присноде́вы, в на́ше ве́рных спасе́ние, пе́сньми немо́лчными велича́ем.
Хотя́щу стра́шному Твоему́ предста́ти престо́лу, Сло́ве, и дея́ний мои́х истяза́емей бы́ти вине́, кото́рый обря́щу отве́т, окая́нный? Твоего́ ра́ди Крести́теля, Го́споди Бо́же мо́й, тогда́ пощади́ мя.
Я́ко гла́с Сло́ва, испра́ви гла́сы моя́ к Бо́гу, прему́дре Крести́телю, и изба́ви мя́ зло́бы бесо́вския и искуше́ния челове́к: да по до́лгу ублажа́ю тя́.
Напита́й мя́ пи́щею безсме́ртною Христо́вых за́поведей, напо́й мя́ питие́м живо́тным, Крести́телю и Проро́че: и предста́ви Бо́гу спасе́на, под кро́в тво́й притека́ющаго.
Богоро́дичен: Влады́чице Де́во Чи́стая, и препросла́вленная, с Предте́чею Сы́на Твоего́ и Царя́ моли́, от вся́кия ну́жды спасти́ ве́рою Тя́ блажа́щыя.
Та́же, Досто́йно е́сть: и покло́н, и ектениа́, и свети́лен, и псалмы́ обы́чныя.
На стихо́вне стихи́ры покая́нны, гла́с 8:
Егда́ прииму́ во уме́ мно́жество соде́янных мно́ю зо́л, и в помышле́ние прииду́ стра́шнаго о́наго испыта́ния? Тре́петом содержи́мь к Тебе́ прибега́ю, Человеколю́бцу Бо́гу. Те́мже не пре́зри мене́, молю́ Тя, Еди́не безгре́шне: да́руй умиле́ние смире́нней мое́й души́ пре́жде конца́, и спаси́ мя.
Сти́х: Испо́лнихомся зау́тра ми́лости Твоея́, Го́споди, и возра́довахомся и возвесели́хомся, во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Сле́зы ми́ да́ждь, Бо́же, я́коже иногда́ жене́ гре́шнице, и сподо́би мя́ омочи́ти но́зе Твои́, я́же мя́ от пути́ пре́лести свободи́вшыя, и ми́ро благоуха́ния Тебе́ приноси́ти житие́ чи́сто, покая́нием ми́ созда́ное, да услы́шу и а́з жела́емый Тво́й гла́с: ве́ра твоя́ спасе́ тя, иди́ в ми́ре.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Вельми́ подвиза́стеся, святи́и, му́ки от беззако́нник претерпе́вше до́блественне, и Христа́ испове́давше пред цари́: и преста́вльшеся от жития́ па́ки си́лы де́йствуете в ми́ре, и неду́гующыя исцеля́ете страстьми́ свои́ми, святи́и. Моли́те спасти́ся душа́м на́шым.
Сла́ва, и ны́не, Богоро́дичен: Кро́в тво́й, Богоро́дице Де́во, врачевство́ е́сть духо́вное: во́нь бо прибега́юще, от душе́вных неду́г избавля́емся.
Та́же, Бла́го е́сть: Трисвято́е. По О́тче на́ш: тропа́рь, и ектениа́. Та́же, ча́с 1-й, и псалмы́ обы́чны, и про́чее, и отпу́ст.
Во вто́рник блаже́нны, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х, еди́не Ще́дре, Небе́сному Ца́рствию Твоему́.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Пучи́ну я́ко име́я, Христе́, милосе́рдия, изсуши́ мои́х прегреше́ний пучи́ну: и умиле́ния слеза́ми ду́шу мою́ окамене́нную претвори́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Дре́вле Христа́ в воде́ крести́в, Боже́ственный Крести́телю, от страсте́й мя́ треволне́ния обурева́ема, ко приста́нищу покая́ния Твои́ми мольба́ми устреми́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Му́ченичен: Кровьми́ ва́шими, святи́и страстоте́рпцы, угаси́вше о́гнь идолобе́сия, струи́ источа́ете, всегда́ исцеле́ний, стра́сти разли́чныя исцеля́юще.
Сла́ва: Безнача́льне О́тче, и Сы́не, и Боже́ственный Ду́ше, Крести́теля моли́твами, многоле́тныя стра́сти души́ моея́ утоли́, молю́ся: и спаси́ мя раба́ Твоего́.
И ны́не: Изба́ви на́с от страсте́й безче́стия, и лю́таго во а́де муче́ния. Мольба́ми Твои́ми, Пречи́стая Богоро́дице, благоче́стно Тя́ ублажа́ющих.
Во вто́рник ве́чера 
на Го́споди, воззва́х, стихи́ры кре́стны, гла́с 8:
Подо́бен: Му́ченицы Госпо́дни:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
На Кресте́ Христе́ пригво́ждся, пронза́емь в ру́це и но́зе, в ребро́ же свято́е прободе́н бы́л еси́, источа́я ми́ ка́пли Боже́ственнаго спасе́ния, Преблаги́й, кро́вь же и во́ду, я́ко да омы́еши мо́й гно́й и скве́рну: сла́ва Твое́й, Всеще́дре, бла́гости.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Страда́ти претерпе́л еси́, Влады́ко, я́ко да безстра́стие все́м пода́си, покланя́ющымся Твои́м страсте́м, и во́льному заколе́нию, и копию́, и гвозде́м, и тро́сти, я́же долготерпели́вно хотя́ претерпе́л еси́: я́ко да и мне́ исхода́таиши, Го́споди, ра́ди страсте́й Твои́х безстра́стие.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Ю́ница Нескве́рная, Юнца́ ви́дящи на Дре́во воздви́жена во́лею, рыда́ющи уми́льно вопия́ше: увы́ Мне́, Возлю́бленнейшее Ча́до, что́ Ти со́нм воздаде́ безблагода́тный евре́йский, хотя́ Мя́ безча́дствовати от Тебе́, Вселюби́мый?
Та́же, мине́и стихи́ры свято́му. А́ще ли не́сть мине́и:
И́ны стихи́ры Богоро́дице, гла́с 8:
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
Не терплю́, Ча́до, зре́ти Тя́ на Дре́ве усну́вша, бо́дрость все́м даю́щаго: я́ко да Дре́вле от преступле́ния плода́, сно́м всепа́губным усну́вшым, Боже́ственную и спаси́тельную бо́дрость пода́си, Де́ва глаго́лаше пла́чущися, Ю́же велича́ем.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Собо́р непра́ведный Тебе́ на Кре́ст воздви́же А́гнца, взе́млющаго ми́ра прегреше́ния, и копие́м Твоя́ ре́бра прободо́ша, Долготерпели́ве, и ру́ки пригвозди́ша Твоя́ и но́ги. О суро́вства зла́го! Оле дерзнове́ния! Пречи́стая сия́ взыва́ше уми́льно слезя́щи.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Что́ зри́мое сие́, е́же ны́не ви́жду, Влады́ко? и́же го́рстию всю́ тва́рь пречу́дне содержа́й, на дре́ве я́коже А́гнец непра́ведне ви́сиши, Сло́ве Бо́жий, от ра́б непокори́вых пове́шен? Оле терпе́ния! Оле Твоея́ бла́гости, Всеще́дре! Слезя́щи глаго́лаше, Пренепоро́чная.
Сла́ва, и ны́не, КрестоБогоро́дичен: А́гнца Тя́ егда́ А́гница и Де́вая к заколе́нию ведо́ма узре́ со слеза́ми Сло́ве после́доваше, и взыва́ше: где́ тщи́шися, Ча́до Мое́? Сше́ствую Тебе́, Сладча́йший, не терплю́ бо не зре́ти Тебе́, Иису́се Мо́й Многоми́лостиве.
Та́же, Све́те ти́хий: и проки́мен дне́. И Сподо́би, Го́споди, в ве́чер се́й:
На стихо́вне стихи́ры кре́стны, гла́с 8:
Вознесы́йся на Кре́ст, Христе́ Бо́же, и спа́сл еси́ челове́ческий ро́д: сла́вим страда́ния Твоя́.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий Свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Пригвозди́лся еси́ на Кресте́, Христе́ Бо́же, и отве́рзл еси́ ра́йския две́ри: сла́вим Божество́ Твое́.
Сти́х: Поми́луй на́с Го́споди, поми́луй на́с, я́ко по мно́гу испо́лнихомся уничиже́ния, наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченицы Твои́, Го́споди, забы́ша жите́йская, небре́гше о муче́ниих, бу́дущия ра́ди жи́зни, тоя́ насле́дницы яви́шася: те́мже и со а́нгелы ра́дуются. Те́х моли́твами да́руй лю́дем Твои́м ве́лию ми́лость.
Сла́ва, и ны́не, КрестоБогоро́дичен:
Подо́бен: Го́споди, а́ще и на суди́щи:
Го́споди, егда́ Тя Со́лнца Пра́веднаго со́лнце ви́де на Дре́ве пове́шена, лучы́ скры́, и луна́ све́т во тьму́ преложи́: Всенепоро́чная же Твоя́ Ма́ти утро́бою уязвля́шеся.
Та́же, Ны́не отпуща́еши: И Трисвято́е. По О́тче на́ш: тропа́рь, и ектениа́, и отпу́ст.
Во вто́рник на повече́рии 
кано́н моле́бный Пресвяте́й Богоро́дице, гла́с 8:
ПЕ́СНЬ 1
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Припе́в: Пресвята́я Богоро́дице, спаси́ на́с.
Мно́гими содержи́мь напа́стьми, к Тебе́ прибега́ю спасе́ния иски́й, о Ма́ти Сло́ва и Де́во, от тя́жких и лю́тых мя́ спаси́.
Страсте́й мя́ смуща́ют прило́зи, мно́гаго уны́ния испо́лнити мою́ ду́шу: умири́, Отрокови́це, тишино́ю Сы́на и Бо́га Твоего́, Всенепоро́чная.
Сла́ва: Спа́са ро́ждшую Тя́ и Бо́га, молю́, Де́во, изба́вити ми ся лю́тых: к Тебе́ бо ны́не прибега́я, простира́ю и ду́шу и помышле́ние.
И ны́не: Неду́гующа те́лом и душе́ю, посеще́ния Боже́ственнаго, и промышле́ния от Тебе́ сподо́би, еди́на Богома́ти, я́ко блага́я, Блага́го же Роди́тельнице.
ПЕ́СНЬ 3
Ирмо́с: Небе́снаго кру́га Верхотво́рче Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, еди́не Человеколю́бче.
Предста́тельство и покро́в жи́зни моея́, полага́ю Тя́, Богороди́тельнице Де́во, Ты́ мя окорми́ ко приста́нищу Твоему́, благи́х вино́вна, ве́рных Утвержде́ние, еди́на Всепе́тая.
Молю́, Де́во, душе́вное смуще́ние, и печа́ли моея́ бу́рю разори́ти: Ты́ бо, Богоневе́стная, Нача́льника тишины́ Христа́ родила́ еси́, еди́на Пречи́стая.
Сла́ва: Благоде́теля ро́ждши до́брых вино́внаго, благодея́ния бога́тство все́м источи́: вся́ бо мо́жеши, я́ко си́льнаго в кре́пости Христа́ ро́ждши, Богоблаже́нная.
И ны́не: Лю́тыми неду́ги, и боле́зненными страстьми́ истяза́ему, Де́во, Ты́ ми помози́, исцеле́ний бо неоску́дное Тя́ зна́ю Сокро́вище, Пренепоро́чная, неиждива́емое.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Страсте́й мои́х смуще́ние, Ко́рмчию ро́ждшая Го́спода, и бу́рю утиши́ мои́х прегреше́ний, Богоневе́стная.
Милосе́рдия Твоего́ бе́здну призыва́ющу пода́ждь ми́, Я́же Благосе́рдаго ро́ждшая, и Спа́са все́х пою́щих Тя́.
Сла́ва: Наслажда́ющеся, Пречи́стая, Твои́х дарова́ний, благода́рственное воспева́ем пе́ние, ве́дуще Тя́ Богома́терь.
И ны́не: На одре́ боле́зни моея́, и не́мощи низлежа́щу ми́, я́ко Благолюби́ва помози́, Богоро́дице, еди́на Присноде́во.
ПЕ́СНЬ 5
Ирмо́с: Просвети́ на́с повеле́нии Твои́ми, Го́споди, и мы́шцею Твое́ю высо́кою Тво́й ми́р пода́ждь на́м, Человеколю́бче.
Испо́лни, Чи́стая, весе́лия се́рдце мое́, Твою́ нетле́нную даю́щи ра́дость, весе́лия ро́ждшая Вино́внаго.
Изба́ви на́с от бе́д, Богоро́дице Чи́стая, ве́чное ро́ждши Избавле́ние, и Ми́р вся́к у́м преиму́щий.
Сла́ва: Разреши́ мглу́ прегреше́ний мои́х, Богоневе́сто, просвеще́нием Твоея́ све́тлости, Све́т ро́ждшая Боже́ственный и преве́чный.
И ны́не: Исцели́, Чи́стая, души́ моея́ неможе́ние, посеще́ния Твоего́ сподо́бльшая, и здра́вие моли́твами Твои́ми пода́ждь ми́.
ПЕ́СНЬ 6
Ирмо́с: Моли́тву пролию́ ко Го́споду, и Тому́ возвещу́ печа́ли моя́, я́ко зо́л душа́ моя́ испо́лнися, и живо́т мо́й а́ду прибли́жися, и молю́ся я́ко Ио́на: от тли́, Бо́же, возведи́ мя.
Сме́рти и тли́ я́ко спа́сл е́сть, Са́м Ся́ изда́в сме́рти, тле́нием и сме́ртию мое́ естество́ я́то бы́вшее, Де́во, моли́ Го́спода и Сы́на Твоего́, враго́в злоде́йствия мя́ изба́вити.
Предста́тельницу Тя́ живота́ ве́м, и Храни́тельницу тве́рду, Де́во, и напа́стей реша́щу молвы́, и нало́ги бесо́в отгоня́ющу: и молю́ся всегда́, от тли́ страсте́й мои́х изба́вити мя́.
Сла́ва: Я́ко сте́ну прибе́жища стяжа́хом, и ду́ш всесоверше́нное спасе́ние, и простра́нство в ско́рбех, Отрокови́це, и просвеще́нием Твои́м при́сно ра́дуемся. О Влады́чице, и ны́не на́с от страсте́й и бе́д спаси́.
И ны́не: На одре́ ны́не немощству́яй лежу́, и не́сть исцеле́ния пло́ти мое́й: но Бо́га и Спа́са ми́ру, и Изба́вителя неду́гов ро́ждшая, Тебе́ молю́ся, Благо́й, от тли́ неду́г возста́ви мя́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 8:
А́гнца и Па́стыря, и Спа́са ми́ра, на Кресте́ зря́щи, Ро́ждшая Тя́, глаго́лаше слезя́щи: ми́р у́бо ра́дуется, прие́мля избавле́ние: утро́ба же Моя́ гори́т, зря́щи Твое́ распя́тие, е́же за все́х терпи́ши Сы́не и Бо́же Мо́й.
ПЕ́СНЬ 7
Ирмо́с: От Иуде́и доше́дше о́троцы в Вавило́не иногда́, ве́рою Тро́ическою пла́мень пе́щный попра́ша, пою́ще: отце́в Бо́же, благослове́н еси́.
На́ше спасе́ние я́коже восхоте́л еси́, Спа́се, устро́ити, во утро́бу Де́выя всели́лся еси́, Ю́же ми́ру Предста́тельницу показа́л еси́: оте́ц на́ших Бо́же, благослове́н еси́.
Воли́теля ми́лости, Его́же родила́ еси́, Ма́ти Чи́стая, умоли́, изба́витися от прегреше́ний, и душе́вных скве́рн, ве́рою зову́щым: оте́ц на́ших Бо́же, благослове́н еси́.
Сла́ва: Сокро́вище спасе́ния, и исто́чник нетле́ния, Тя́ ро́ждшую, и сто́лп утвержде́ния, и две́рь покая́ния зову́щым показа́л еси́: оте́ц на́ших Бо́же, благослове́н еси́.
И ны́не: Теле́сныя сла́бости, и душе́вныя неду́ги Богороди́тельнице, любо́вию приступа́ющих к кро́ву Твоему́, Де́во, исцели́ти сподо́би, Спа́са Христа́ на́м ро́ждшая.
ПЕ́СНЬ 8
Ирмо́с: Царя́ Небе́снаго, Его́же пою́т во́и а́нгельстии, хвали́те и превозноси́те во вся́ ве́ки.
По́мощи я́же от Тебе́ тре́бующыя не пре́зри, Де́во, пою́щыя и превознося́щыя Тя́ во ве́ки.
Неможе́ние души́ моея́ исцеля́еши, и теле́сныя боле́зни, Де́во, да Тя́ просла́влю, Чи́стая, во ве́ки.
Сла́ва: Исцеле́ний бога́тство излива́еши, ве́рно пою́щым Тя́, Де́во, и превознося́щым неизрече́нное Твое́ Рождество́.
И ны́не: Напа́стей Ты́ прило́ги отгоня́еши, и страсте́й нахо́ды, Де́во: те́мже Тя́ пое́м во вся́ ве́ки.
ПЕ́СНЬ 9
Ирмо́с: Вои́стинну Богоро́дицу Тя́ испове́дуем спасе́ннии Тобо́ю, Де́во Чи́стая, с безпло́тными ли́ки Тя́ велича́юще.
То́ка сле́з мои́х не отврати́ся, Я́же от вся́каго лица́ вся́ку сле́зу оте́мшаго, Де́во, Христа́ ро́ждшая.
Ра́дости мое́ се́рдце испо́лни, Де́во: Я́же ра́дости прие́мшая исполне́ние, грехо́вную печа́ль потребля́ющи.
Сла́ва: Све́та Твоего́ заря́ми просвети́, Де́во, мра́к неве́дения отгоня́щи, благове́рно Богоро́дицу Тя́ испове́дающих.
И ны́не: На ме́сте озлобле́ния не́мощи, смири́вшагося, Де́во, исцели́, из нездра́вия во здра́вие претворя́ющи.
Та́же, Досто́йно е́сть: и покло́н. Трисвято́е. По О́тче на́ш: Тропа́рь, и про́чее обы́чно, и отпу́ст.
Среда 
В сре́ду у́тра 
по 1-м стихосло́вии седа́льны кре́стны, гла́с 8:
Ви́дя разбо́йник Нача́льника жи́зни, на кресте́ ви́сяща, глаго́лаше: а́ще не бы Бо́г бы́л вопло́щься, И́же с на́ми распны́йся: не бы́ со́лнце лучи́ своя́ потаи́ло, ниже́ бы земля́ трепе́щущи трясла́ся: но вся́ терпя́й, помяни́ мя, Го́споди, во Ца́рствии Твое́м.
Сти́х: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
Посреде́ двою́ разбо́йнику, ме́рило пра́ведное обре́теся Кре́ст Тво́й: о́вому у́бо низводи́му во а́д тягото́ю хуле́ния: друго́му же легча́щуся от прегреше́ний к позна́нию Богосло́вия. Христе́ Бо́же, сла́ва Тебе́.
Сла́ва, и ны́не, КрестоБогоро́дичен: А́гнца и Па́стыря, и Изба́вителя, А́гница зря́щи на Кресте́ непра́ведно воздви́жена, пла́чущися го́рько взыва́ше: ми́р у́бо ра́дуется, прие́мля Тобо́ю избавле́ние: утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости, Бо́же Преблаги́й, Безгре́шне Го́споди. Е́йже ве́рно возопии́м: благоутро́бие покажи́, Де́во, на ны́, и согреше́ний оставле́ние да́руй, покланя́ющымся Того́ страда́нием.
По 2-м стихосло́вии седа́льны, гла́с 8:
Посреде́ Еде́ма дре́во процвете́ сме́рть, посреде́ же всея́ земли́ дре́во возрасти́ жи́знь: вкуси́вше бо пе́рвее плода́, нетле́нни су́ще, тле́нни бы́хом: улучи́вше же второ́е, нетле́ния наслади́хомся: Кресто́м бо спаса́еши я́ко Бо́г, ро́д челове́ческий.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
В раи́ мя пре́жде дре́во обнажи́, внуше́нием вра́г внося́ умерщвле́ние: Креста́ же дре́во, жи́зни ве́чныя одея́ния челове́ком нося́, водрузи́ся на земли́, и ми́р ве́сь испо́лнися вся́кия ра́дости. Его́же зря́ще возноси́ма, Бо́гу ве́рою лю́дие согла́сно возопии́м: испо́лнь сла́вы до́м Тво́й.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Вселе́нней свети́ла присносве́тлая показа́стеся ве́рою: му́ченическую всю́ возложи́вше наде́жду на Бо́га, и мы́сленным еле́ем Ду́ха Свята́го, душе́вныя свещы́ ва́шя просвети́сте. Те́мже и ча́шы у́мныя, челове́ком пролива́юще исцеле́ния я́коже во́ды, це́ркви яви́стеся, страстоте́рпцы всехва́льнии. Моли́те Христа́ Бо́га, прегреше́ний оставле́ние дарова́ти, пра́зднующым любо́вию святу́ю па́мять ва́шу.
Сла́ва, и ны́не, КрестоБогоро́дичен: Де́во, из Тебе́ вопло́щшагося, я́ко ви́дела еси́ возвыша́ема на Кре́ст посреде́ двою́ разбо́йнику, пла́чь восприе́мши вопия́ше: увы́ мне́ ча́до сладча́йшее, ка́ко во́лею ра́спят бы́сть, и́же грехи́ взе́мляй ми́ра я́ко благоутро́бен? Челове́ческим хотя́, я́ко Бо́г, пе́снем хвале́ния приноси́мым бы́ти тебе́.
По 3-м стихосло́вии седа́льны, гла́с 8:
Подо́бен: Повеле́нное та́йно:
На Кресте́ Тя́ ви́девше возвы́шена, со́лнца незаходи́маго, Христе́, стра́хом со́лнце помрачи́ся а́бие: земля́ поколеба́ся, и ка́мение тре́петом распада́шеся, и церко́вная заве́са раздра́ся, и ме́ртвии от гро́б воста́ша, славосло́вяще стра́шное Твое́ и Боже́ственное снизхожде́ние, еди́наго Бо́га на́шего.
Дре́во го́ресть во Еде́ме пре́жде произнесе́, дре́во же Кре́стное сла́дкую жи́знь процвете́: Ада́м бо яды́й во тлю́ поползе́ся: мы́ же наслажда́ющеся пло́ти Христо́вы оживля́еми быва́ем, и обожа́еми та́инственне, Ца́рствие прие́млюще присносу́щное Бо́жие. Те́мже и ве́рою зове́м: сла́ва, Сло́ве, стра́сти Твое́й.
Сла́ва, и ны́не, КрестоБогоро́дичен: Сы́на Твоего́ и Бо́га Кресто́м, Де́во, сохраня́еми при́сно, бесо́вския прило́ги и ко́зни побежда́ем, су́щую Богоро́дицу Тя́ вои́стинну воспева́юще: и любо́вию вси́ ро́ди блажи́м, Пречи́стая, я́коже прорекла́ еси́. те́мже согреше́ний на́ших оставле́ние моли́твами твои́ми да́руй.
Кано́н Честно́му и Животворя́щему Кресту́, [его́же краегране́сие без Богоро́дичнов: Пригво́ждшемуся на Дре́ве Бо́гу благода́ть.] Творе́ние Ио́сифово. Гла́с 8:
ПЕ́СНЬ 1
Ирмо́с: Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в, и раздели́в мо́ре: Изра́иля же беглеца́ пешехо́дца спасе́, пе́снь Бо́гови воспева́юща.
И́же от Дре́ва сла́стною сне́дию ме́ртва мя́ бы́вшаго, на Кресте́ Сло́ве умертви́выйся, оживи́л еси́, и сла́вою удобри́л еси́: покланя́юся Твое́й держа́ве, славосло́вя страда́ния, и благоутро́бие неисче́тное.
Егда́ распростре́ся на Дре́ве виногра́д невозде́ланный, вино́ на́м Боже́ственныя благода́ти источи́, сердца́ веселя́щее, и пре́лести пия́нство отню́д потребля́ющее, и грехи́ очища́ющее.
Му́ченичен: Преиспещре́ни ра́нами, великому́ченицы, и страда́ний боле́зньми украша́еми, красны́ добротвори́тельному Влады́це предста́сте со сла́вою, всесла́вно веселя́щеся, и богови́дны познава́еми.
Му́ченичен: Си́лою Боже́ственною проявле́нно укрепля́еми, святи́и, си́льнаго всю́ кре́пость губи́тельную му́жески низложи́сте: и венча́вшеся красно́ победи́тельными венцы́, ра́дующеся Бо́гу предста́сте.
Му́ченичен: Предстоя́щи Кресту́ Твоему́, Го́споди, Неискусобра́чная, и Твое́ уязвле́ние зря́щи, Влады́ко, уязвля́ема глаго́лаше: увы́ Мне́ Ча́до, боле́зни избе́гши в Рождестве́ Твое́м, ны́не боле́зненно терза́юся.
Други́й кано́н Пресвяте́й Богоро́дице. Гла́с 8: Ирмо́с то́йже.
На Тя́, Де́во, наде́жду возложи́х спасе́ния моего́, грехо́вныя скве́рны всего́ мя омы́й, и чи́ста соде́лай, Бо́гу и Сы́ну Твоему́ благоугожда́ти и де́яти, и Того́ Всесвято́му и́мени.
Две́ри све́та, о́чи мои́ просвети́, и́же помрачи́ мра́чный зми́й тьмо́ю прегреше́ний, и две́ри ми́ отве́рзи покая́ния, Де́во, и к животу́ наста́ви мя́, от пла́мене и тьмы́ исхити́.
Ма́ти Бо́жия, я́ко дерзнове́ние иму́щи к ро́ждшемуся из Тебе́, единоро́дному Сло́ву, и Отцу́ собезнача́льному, моли́, Всенепоро́чная, ду́шу мою́ изба́вити от бесо́вскаго озлобле́ния, и огня́, и вся́каго муче́ния.
Благослове́н Пло́д, Богоневе́сто, Твоего́ чре́ва, И́мже земни́и вси́ от кля́твы изба́вихомся, Благослове́нная, Пречи́стая, несказа́нное чу́до, недоразуме́емое ве́дение, все́х ве́рных спасе́ние.
ПЕ́СНЬ 3
Ирмо́с: Утвержде́й в нача́ле Небеса́ ра́зумом, и зе́млю на вода́х основа́вый, на ка́мени мя́, Христе́, за́поведей Твои́х утверди́: я́ко не́сть свя́т, па́че Тебе́, Еди́не Человеколю́бче.
Утвержде́й небеса́, и зе́млю основа́вый, и мо́ре сло́вом связа́вый, Ты́ свя́зан бы́л еси́ мене́ ра́ди, и на Кресте́ пригвожда́емь: я́ко да от у́з греха́ разреши́ши мя́, Человеколю́бче.
Кре́стному дре́ву вра́г прирази́вся, умертви́ся с бе́сы свои́ми злоде́йственными: и вкуше́нием лука́вым осужде́нный, поми́лован бы́сть, и утвержде́нием благоче́стия тва́рь утверди́ся.
Му́ченичен: Многови́дным ра́нам, и мече́м, и звере́м, и обнаже́нием теле́сным вдава́еми, лука́вым гони́телем, Боже́ственнии и до́блии страда́льцы, и не я́ты пребы́ша манове́нием лу́чшим.
Му́ченичен: Взира́юще помышле́нием, и тре́звенною мы́слию к бу́дущым, и теку́щыя до конца́ пренебрего́ша Христо́вы му́ченицы сла́внии: те́мже нестерпи́мыя боле́зни претерпе́ша ра́дующеся.
Богоро́дичен: Многопе́тая А́гница, А́гнца зря́щи воздвиза́ема на Дре́во непра́ведне, пла́чущи восклица́ше, ма́терски слезя́щи: и долготерпе́ние поя́ше, Того́ сла́вящи.
И́н Ирмо́с: Ты́ еси́ утвержде́ние притека́ющих к Тебе́, Го́споди, Ты́ све́т омраче́нных, и пое́т Тя́ ду́х мо́й.
Все́ мое́ жела́ние к Тебе́ движа́, Влады́чице Чи́стая, плотски́х мя́ жела́ний вско́ре премени́.
Возсия́й ми́ покая́ния чи́стыя зари́, Влады́чице, две́ре све́та, и грехо́в мои́х мглу́ потреби́.
Еди́на Всенепоро́чная, поро́ка вся́каго на́с изба́ви, и искуше́ний находя́щих, и огня́ ве́чнующаго.
Ускори́ посети́ти боля́щаго, Пречи́стая, и от лю́тыя ра́ны изба́ви мя́, и вся́кия ско́рби.
ПЕ́СНЬ 4
Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Ро́д челове́ческий от паде́ния призва́ся, его́же подъя́т дре́вле первозда́нный: все́х бо соде́тель воздви́жен бы́сть на Дре́во, пе́рсты окровавля́емь, и гвоздьми́ во́лею пригвожда́емь в ру́це, и в ре́бра копие́м пробода́емь.
Ста́ кре́ст, и ле́сть вся́ низпаде́ся: Тебе́, Спа́се, обнаже́ну бы́вшу, обнажи́ся чу́ждий: и Ада́м Боже́ственнаго нетле́ния ри́зою оде́ян бы́сть, тва́рь просвети́ся помрача́ему со́лнцу, на Дре́ве, Христе́, распина́ему Ти́.
Му́ченичен: Но́ваго заколе́ния, я́коже овча́та, му́ченицы, пожре́ному сло́ву принесо́стеся: кро́вными тече́нии, пре́лести моря́ изсуши́вше Боже́ственною благода́тию, излия́ние страсте́й одожде́нием чуде́с потребля́ете всегда́ сла́внии.
Му́ченичен: Отсече́ние удо́в все́х подъя́сте, му́ченицы, и зубо́в и ногте́й искорене́ние, ру́к отре́зание неща́дно, язы́ка же и но́г и соста́вов теле́сных: те́мже превели́кия сподо́бистеся сла́вы, все́х Бо́гу предстоя́ще.
Богоро́дичен: Своего́ си Юнца́ Непоро́чная Ю́ница ви́девши на Дре́во воздви́жена, вопия́ше со восклица́нием: Ча́до, ка́ко Тя́ законопресту́пных со́нм отню́д не уще́дри, уще́дрившаго и́? но усмотре́нием льсти́вым сме́рти преда́ти непра́ведно произво́ли.
И́н Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Ду́шу мою́, омраче́нную прегреше́ньми, озари́ све́том, Присноде́во, я́же со́лнце ро́ждшая пра́вды.
Искуше́ний мя́ исхити́, и жития́ душетле́нныя бу́ри, и огня́ ве́чнаго свободи́ мя, Богоневе́сто.
Де́вства свяще́нный сосу́де, и невмести́маго естество́м вселе́ние, ду́шу мою́ омраче́нную от мно́гих страсте́й, просвети́.
Всесвята́я Богоневе́сто, Влады́чице ми́ра, Ты́ мя спаси́, от бе́д избавля́ющи, и страсте́й молву́ отгоня́ющи.
ПЕ́СНЬ 5
Ирмо́с: Вску́ю мя́ отри́нул еси́ от Лица́ Твоего́, Све́те Незаходи́мый, и покры́ла мя́ е́сть чужда́я тьма́ окая́ннаго? но обрати́ мя, и к све́ту за́поведей Твои́х пути́ моя́ напра́ви, молю́ся.
Да сла́стнаго вкуше́ния изба́виши мя́, же́лчи долготерпели́ве вкуси́л еси́ хотя́: и я́ко да ме́ртвости совлече́ши мя́, Иису́се, страсте́й, на́г пригвозди́тися изво́лил еси́ на дре́ве: пою́ Твое́ благоутро́бное.
Истле́вшую страстьми́ ду́шу мою́, Сло́ве, но́ву творя́, ду́шу пре́дал еси́ Отцу́, на Дре́ве ви́ся, и не терпи́т безду́шная земля́ сия́ поразумева́ющи, но стра́хом коле́блется воспева́ющи Тя́.
Му́ченичен: Украси́стеся, му́ченицы, Боже́ственными страстьми́ удобря́еми, и стопа́м после́довавше страстьми́ все́м безстра́стие пода́вшему, Сло́ву Единоро́дному, Отца́ Безнача́льнаго: сего́ ра́ди с Ни́м прославля́етеся.
Му́ченичен: Устрани́вшеся до́льних, неви́димыя насле́довасте, в небе́сных водворя́ющеся Боже́ственных селе́ниих, и прича́стием Боже́ственным обожа́еми невеще́ственно, Спа́совы непобеди́мии му́ченицы.
Богоро́дичен: Стра́нно виде́ние, ви́жу, взыва́ше Препе́тая: ка́ко и́же зре́нием всю́ зе́млю коле́бляй, на Дре́ве возвыша́емь усну́л еси́, спя́щыя от ве́ка хотя́ возбуди́ти? покланя́юся Сы́не, Твоему́ долготерпе́нию.
И́н Ирмо́с: У́тренююще вопие́м Ти́, Го́споди, спаси́ ны: Ты́ бо еси́ Бо́г на́ш, ра́зве Тебе́ ино́го не ве́мы.
Пое́м Тя́, Де́во Всепе́тая, я́же сло́во Бо́жие вмести́вшая во чре́ве Твое́м, Пренепоро́чная.
Огня́ негаси́маго, и че́рвия изба́ви мя́, Ма́ти Бо́жия, я́ко иму́щая е́же ми́ловати целе́бно.
Стена́ Ты́ ве́рных и держа́ва всесвята́я еси́, спаса́ющи от искуше́ний пою́щыя Тя́.
Неду́гующую ду́шу мою́ исцели́, ро́ждшая все́х Спасе́ние, и взе́млющаго неду́ги, Пречи́стая Влады́чице.
ПЕ́СНЬ 6
Ирмо́с: Бе́здна грехо́в и прегреше́ний бу́ря мя́ смуща́ет, и во глубину́ ну́жднаго ре́ет мя́ отча́яния: но Твою́ кре́пкую ру́ку мне́ простри́ я́ко Петро́ви, о Упра́вителю, и спаси́.
Воспе́ша небе́сныя си́лы вся́ и удиви́шася, на Кресте́ Тя, Сло́ве, взира́юще ви́сяща: и Ада́м уя́звленный, Спа́се, исцеле́ я́звою Твое́ю, и кля́тва прогна́на бы́сть.
Разреша́ется от у́з нереши́мых челове́чество, Тебе́, Сло́ве, пло́тию свя́зану бы́вшу: и связу́ется мучи́тель я́ко пти́ца, и от все́х ве́рных наруга́емь: сла́ва Христе́ благоутро́бию Твоему́.
Му́ченичен: Яви́стеся, богозра́чнии страстоте́рпцы, я́коже у́глие, вся́ку злоче́стия ве́щь попаля́юще благода́тию, на у́глиях же огня́ всесожига́еми, и Боже́ственное прохлажде́ние прие́млюще.
Му́ченичен: Овча́та и́стиннаго па́стыря, страстоно́сцы, явля́еми, посреде́ ди́виих волко́в неврежде́ни пребы́сте, и сконча́вше до́бре тече́ние Боже́ственнии, ко огра́ду небе́сную всели́стеся.
Богоро́дичен: Го́спода Тя́ живота́ породи́х, и кра́сна добро́тою па́че сыно́в челове́ческих, Де́ва взыва́ше: и ка́ко ны́не умира́еши, Сы́не, добро́ты не име́я в распя́тии, удобри́вый вся́ манове́нием?
И́н Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Мари́е, чи́стое и всечестно́е жили́ще все́х Соде́теля, ду́шу очища́ющыя пода́ждь ми́ сле́зы, и бу́дущаго суда́ и му́ки исхити́ мя.
Две́ри Бо́жия, вхо́ды Боже́ственныя покажи́ смире́нней мое́й души́: в ня́же вше́д испове́даяся, злы́х разреше́ние, Богоро́дице, восприиму́.
Пучи́на грехо́в, и во́лны отча́яния обурева́ют мо́й у́м: умилосе́рдися, Влады́чице, и ру́ку ми́ простри́, и спаси́ мя, я́же Спа́са ро́ждшая.
Тя́ предста́тельницу и сте́ну ве́рнии вси́ и́мамы, и́же во глубине́ злы́х, и мяте́жей и скорбе́й при́сно бе́дствующии, Богоро́дице, Еди́на ве́рных прибе́жище.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́. Сего́ ра́ди о́троцы в пещи́ ра́дованною ного́ю, я́ко во цве́тнице лику́юще, поя́ху: благослове́н еси́ Бо́же оте́ц на́ших.
Ура́нен бы́л еси́ в ру́це Твои́, Христе́, и́маже соде́лал еси́ чудеса́: и ра́ны претерпе́л еси́, ра́ны моя́ вся́ исцеля́я. Пою́ Тя, Еди́не Долготерпели́ве, зовы́й: благослове́н Бо́г оте́ц на́ших.
Пригвожде́н бы́л еси́ в ру́це Твои́ и но́зе гвоздьми́, Спа́се, распина́емь, и в ре́бра прободе́н бы́в, ка́пли источа́я все́м оставле́ния пою́щым непреста́нно, и глаго́лющым: благослове́н Бо́г оте́ц на́ших.
Му́ченичен: Ли́к соста́вим песносло́вяще Бо́жия му́ченики, и́же лико́м а́нгельским сопричте́ныя, и земны́я просвеща́ющыя, и всегда́ пою́щыя: благослове́н Бо́г оте́ц на́ших.
Му́ченичен: Во святы́х све́тлостех освяти́вшеся всели́стеся, посыла́юще все́м освяще́ние же и избавле́ние, восхваля́ющым ва́с, Боже́ственнии му́ченицы, и воспева́ющым Христа́, Оте́ц на́ших Бо́же благослове́н еси́.
Богоро́дичен: Незаходи́мое со́лнце, ка́ко за́йде на дре́ве распина́емь? Де́ва вопия́ше Ти́, Сло́ве: и ви́дев со́лнце, оста́ви тече́ние, свети́ти не моги́й, Тебе́ стра́ждущу, Влады́ко. Песносло́влю Твое́, Сы́не, беззло́бие.
И́н Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́, Го́споди Бо́же, во ве́ки.
Молю́ Тя, Пречи́стая, умертви́ живу́щий во мне́ гре́х, и живота́ получи́ти сподо́би мя́, Де́во: и ча́сти мя́ изба́ви та́мо му́чимых.
Стра́сти разли́чныя мя́ обурева́ют, Ро́ждшая, Чи́стая, Исто́чника безстра́стия, те́х одержа́ния, и огня́ ве́чнаго изба́ви мя́, Богоро́дице, моли́твами Твои́ми.
Нра́вом во́льным согреша́ю, и порабоща́емь е́смь безме́стным обы́чаем, ны́не ко обы́чней Твое́й ми́лости притека́ю: отча́яннаго спаси́ мя, Всесвята́я Богоро́дице.
Угаси́ пла́мень страсте́й мои́х, и утиши́ бу́рю се́рдца моего́, Богома́ти Чи́стая: и изба́ви мя́, Пречи́стая, от бесо́в мучи́тельства, и огня́ ве́чнаго.
ПЕ́СНЬ 8
Ирмо́с: Седмери́цею пе́щь халде́йский мучи́тель богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Из ко́рене, Христе́, прозя́бл еси́ Иессе́ова воплоща́емь, и искореня́еши изра́стшее те́рние Ада́мова преступле́ния, вене́ц нося́й терно́в: на дре́ве же пригво́ждься, ю́же от дре́ва исцеля́еши изра́стшую кля́тву, и пою́щыя спаса́еши: свяще́нницы воспо́йте, лю́дие превозноси́те во вся́ ве́ки.
Да Бо́га челове́ка соде́лаеши, Человеколю́бче, бы́л еси́ челове́к, и Кресту́ приобщи́вся в ре́бра пробода́емь, и оцтом с же́лчию напоя́емь, отону́дуже спа́сшиися Твои́ми страстьми́, Сло́ве, вопие́м благода́рственно: свяще́нницы воспо́йте, лю́дие превозноси́те Христа́ во вся́ ве́ки.
Му́ченичен: Свя́зани бы́вше му́ченицы, и я́ко А́гнцы закала́еми, и на огни́ неми́лостивно испеца́еми, звере́м же отдава́еми, и в главы́ усека́еми, ра́довастеся ра́достию неизглаго́ланною, вопию́ще: де́ти благослови́те, свяще́нницы воспо́йте, лю́дие превозноси́те Христа́ во ве́ки.
Му́ченичен: Венцено́сцы му́ченицы, А́нгелом соприча́стницы, и́же безпло́тныя враги́ попра́вше, моли́тву сотвори́те о на́с ко Го́споду, я́ко да в любви́ и во мно́зе единомы́слии поживе́м, вопию́ще несумне́нным се́рдцем: де́ти благослови́те, свяще́нницы воспо́йте, лю́дие превозноси́те Христа́ во ве́ки.
Богоро́дичен: Боле́зненне стеню́щи, ма́терски восклица́ше, и утро́бнаго смуще́ния не терпя́щи на Кресте́, взира́ше к ро́ждшемуся из Твоего́ чре́ва, вопию́щи: что́ зре́ние сие́, Ча́до, ка́ко стра́ждеши, и́же естество́м безстра́стный, вся́ко хотя́ ро́д челове́ческий от страсте́й свободи́ти?
И́н Ирмо́с: Царя́ Небе́снаго, Его́же пою́т во́и а́нгельстии, хвали́те и превозноси́те во вся́ ве́ки.
Богороди́тельнице Де́во, Ты́ моя́ грехи́ и бре́мя облегчи́ от прегреше́ний, я́ко да Тя́ велича́ю.
Я́же судию́ ро́ждши и Бо́га, мольба́ми благопремени́тельными Твои́ми ми́лостива мне́ того́ покажи́, Чи́стая: я́ко да спасе́т мя́ от ве́чнаго огня́.
Прегреше́ния моя́ мно́га превзыдо́ша, Богоро́дице, да́ждь ми́ ны́не ру́ку по́мощи, и от пла́мене негаси́маго изба́ви мя́ непотре́бнаго.
Просвети́, Пречи́стая, се́рдца моего́ о́чи молю́ся, че́рностию грехо́вною ослепле́ныя, и прия́тны Боже́ственнаго сия́ния покажи́, я́ко да явлю́ся Тебе́ ра́ди Твоему́ Сы́ну чи́ст.
ПЕ́СНЬ 9
Ирмо́с: Ужасе́ся о се́м не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́, Богоро́дицу, А́нгелов и челове́к чинонача́лия велича́ют.
Исцели́л еси́, Влады́ко, моя́ я́звы, уязви́вся и окровави́в ру́це свои́, и к путе́м ходи́ти спаси́тельным, я́ко бла́г напра́вил мя́ еси́, Го́споди, но́зе ископа́в своя́ на Кресте́, и́хже дре́вле родонача́льницы ви́девше ходя́ща тя́ в раи́, сокрыва́хуся.
Испра́вившуся Ти́ на Кресте́, испра́вися пады́й паде́нием ве́лиим первозда́нный. Кре́пость же вся́ паде́ся вра́жия, вся́ же земля́ освяти́ся кро́вию и водо́ю, от ре́бр Твои́х излия́нною. Те́мже Тя́, Всеще́дре, непреста́нно велича́ем.
Му́ченичен: Вя́жеми, святи́и му́ченицы, вяза́ния лука́ваго разруши́сте, и у́зами, я́же претерпе́сте терпели́вно, того́ связа́сте, и покори́сте под но́зе, студа́ испо́лнена, и сме́х зря́щым сотвори́сте, благода́тию Боже́ственною.
Му́ченичен: Земля́ положе́нием свяще́нных му́ченик моще́й освяти́ся: и́бо исто́чник источа́ющ исцеле́ний вся́ческих сия́ Боже́ственнаго стяжава́ет, стра́сти теле́сныя и душе́вныя непреста́нно исцеля́ющи, и врежде́ние бесо́вское отрева́ющи Боже́ственною благода́тию.
Богоро́дичен: Избе́гши боле́зней ма́терних во вре́мя рожде́ния, Долготерпели́ве, егда́ же Ти́ ны́не стра́сти во́льней причасти́вшуся, и боле́зни прии́мшу, поболе́х утро́бою, и душе́ю боле́зни испо́лнихся, Пречи́стая, вопия́ше, Юже досто́йно велича́ем.
И́н Ирмо́с: Устраши́ся вся́к слу́х неизрече́нна Бо́жия снизхожде́ния, я́ко Вы́шний во́лею сни́де да́же и до пло́ти, от деви́ческаго чре́ва бы́в Челове́к: те́мже Пречи́стую Богоро́дицу ве́рнии велича́ем.
Уще́дри, Пречи́стая, окая́нную мою́ ду́шу, и умертви́ стра́сти губи́тельныя, и мучи́тельное недоуме́ние отжени́: струи́ же сле́з святы́я да́руй присноживо́тныя, и́миже изба́влюся жду́щаго мя́ лю́таго осужде́ния.
Стена́ Христиа́ном, и прибе́жище тве́рдое ми́ру, в не́мже спаса́емся, Ты́ еси́ Де́во Чи́стая Богоневе́сто: из Тебе́ бо Бо́г воплоти́вся, Тебе́ все́м подаде́ покро́в спаси́тельный. Те́мже, Чи́стая, спаси́ мя недосто́йнаго.
Безнача́льне Сло́ве О́тчий, и Сы́не Мо́й, и Свято́му Ду́ху сопресто́льный, ка́ко Свои́ пречи́стеи дла́ни на Кресте́ просте́рл еси́? что́ ны́не толи́кая Твоя́ нищета́, Преблаги́й? предстоя́щи Твоему́ Распя́тию, вопия́ше Всенепоро́чная.
Иска́пающи Боже́ственную сла́дость, я́же все́х сла́дость ро́ждшая, услади́ ду́шу мою́, огорче́нную я́дом зми́я, отчужда́ющи мя́ го́рькаго греха́ всегда́ хода́тайством Твои́м, Предста́тельнице ве́рных Непосты́дная.
Та́же, Досто́йно е́сть: И покло́н, ектениа́, и свети́лен, и псалмы́ обы́чныя.
На стихо́вне стихи́ры кре́стны, гла́с 8:
Моисе́ев же́зл прообража́ше Честны́й Кре́ст Тво́й, Спа́се на́ш: те́м бо спаса́еши я́ко из глубины́ морски́я, лю́ди Твоя́, Человеколю́бче.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся: за дни́, в ня́же смири́л ны́ еси́, ле́та, в ня́же ви́дехом зла́я. и при́зри на рабы́ Твоя́, и на дела́ Твоя́, и наста́ви сы́ны и́х.
Е́же дре́вле во Еде́ме в раи́, дре́во сне́дное прозябло́ е́сть посреде́ садо́в: Це́рковь же Твоя́, Христе́, Кре́ст Тво́й процвете́, источа́ющ всему́ ми́ру жи́знь. Но о́но у́бо умертви́ сне́дию я́дшаго Ада́ма: сие́ же жи́ва сотвори́, ве́рою спа́сшася разбо́йника: Его́же спасе́ния прича́стники и на́с яви́, Христе́ Бо́же, и́же стра́стию Твое́ю разруши́в, я́же на ны́ ко́зни вра́жия, и сподо́би на́с Ца́рствия Твоего́, Го́споди.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Му́ченицы Христо́вы непобеди́мии, победи́вше ле́сть си́лою Кре́стною, восприя́сте благода́ть ве́чныя жи́зни, мучи́телей преще́ния не убоя́вшеся, му́ками ураня́еми весели́стеся: и ны́не кро́ви ва́шя бы́ша исцеле́ния душа́м на́шым. Моли́те спасти́ся душа́м на́шым.
Сла́ва, и ны́не, КрестоБогоро́дичен: На Кресте́ пове́шена зря́щи Чи́стая Тебе́ ро́ждшая, Го́споди, и бли́з бы́вши, пла́чущи глаго́лаше: Ча́до, что́ сия́ стра́ждеши пло́тию, и тщи́шися безча́дствовати мя́? Потщи́ся просла́витися, я́ко да возвели́чуся стра́стию Твое́ю.
Та́же, Бла́го е́сть: И Трисвято́е. По О́тче на́ш: тропа́рь, и ектениа́, и ча́с 1-й, и отпу́ст.
В сре́ду блаже́нны, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х, Еди́не Ще́дре, Небе́сному Ца́рствию Твоему́.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Жезло́м Моисе́й Кре́ст вообража́я, разделя́ше глубину́, лю́ди изра́ильтеския преводя́: мы́ же того́ вообража́юще, мы́сленныя враги́ побежда́ем.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Дре́вле Иа́ков благословля́я о́троки, сы́ны сыно́в свои́х, ру́це пременя́я простира́ше, зна́меная Тво́й Кре́ст, Христе́ Спа́се, и́мже вси́ от кля́твы свободи́хомся.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Страсте́м Христо́вым ревну́юще страстоте́рпцы, му́ки го́рькия подъя́сте му́жески, и нетле́нными венцы́ венча́вшеся, на Небесе́х живете́.
Сла́ва: Сла́ва Отцу́ еди́ному безсме́ртному: сла́ва Сы́ну во ве́ки живу́щему: сла́ва ку́пно Ду́ху Всесвято́му, всю́ тва́рь освяща́ющему.
И ны́не: Из деви́ческаго чре́ва Твоего́, Чи́стая, возсия́ Соде́тель со́лнца и луны́: Его́же зря́щи пове́шена на Дре́ве, вся́ тва́рь колеба́шеся.
В сре́ду ве́чера 
на Го́споди, воззва́х, стихи́ры святы́м апо́столом. Гла́с 8:
Подо́бен: Го́споди, а́ще и на суди́щи:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Го́споди, ты́ Уте́шителя заря́ми апо́столы Твоя́ просвети́л еси́, и свети́ла положи́в те́х ве́ре утвержде́ние, у́мным просвеще́нием ра́зума Твоего́, Влады́ко: сего́ ра́ди покланя́емся неизрече́нному Человеколю́бию Твоему́.
Сти́х: Имене ра́ди Твоего́, потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Го́споди, Ты́ апо́стол моли́твами огради́л еси́ ста́до Твое́ сие́, от враго́в искуше́ния невре́дно сохраня́я: зане́ честно́ю то́ искупи́л еси́ кро́вию от рабо́ты чужда́го, я́ко Ще́др и Человеколю́бец.
Сти́х: От стра́жи у́тренния до но́щи, от стра́жи у́тренния да упова́ет Изра́иль на Го́спода.
Яви́стеся ку́пно во основа́нии церко́внем, я́ко честно́е ка́мение, заре́ю све́тлою вселе́нней блиста́юще Богоразу́мие изве́стно, апо́столи Боже́ственнии, Тро́ице предстоя́тели, и моли́твенницы о душа́х на́ших.
Та́же в мине́и стихи́ры свято́му, а́ще и́мать. А́ще не́сть мине́и, и́ны стихи́ры свято́му и вели́кому Чудотво́рцу Никола́ю, гла́с 8:
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний его́.
Го́споди, Ты́ честна́го Твоего́ святи́теля Никола́а в конца́х просла́вил еси́, да́в тому́ чуде́с благода́ть: и побо́рника показа́л еси́ су́щым в беда́х лю́тых, и в ско́рбех и зло́бах припа́дающым, и прося́щым того́ при́сно заступле́ния.
Сти́х: Хвали́те Го́спода вси́ язы́цы, похвали́те его́ вси́ лю́дие.
Го́споди, Ты́ святи́теля Твоего́ Боже́ственными мольба́ми умилосе́рдися: и вся́кия беды́, и вся́каго озлобле́ния, и нахожде́ния вра́жия свободи́ рабы́ Твоя́, ве́рою покланя́ющыяся Твое́й держа́ве непобеди́мей.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Иму́ще тебе́ ко Влады́це предста́теля, и засту́пника те́пла, Нико́лае, к тебе́ притека́ем ве́рою, и взыва́ем: не отврати́ на́с безде́льны от покро́ва твоего́, но покажи́ твое́ милосе́рдие просте́рто на рабы́ твоя́.
Сла́ва, и ны́не, Богоро́дичен: Ви́ждь моего́ сокруше́ннаго се́рдца воздыха́ние богоневе́сто, приими́ Де́во Мари́е чи́стая, ру́к мои́х воздея́ние, я́ко человеколюби́ва, и не отри́ни всенепоро́чная: да пою́ и велича́ю тя́ возвели́чившую ро́д на́ш.
Та́же, Све́те ти́хий: Проки́мен дне́: И Сподо́би Го́споди, в ве́чер се́й:
На стихо́вне стихи́ры апо́стольския. Гла́с 8:
Го́споди, Тебе́ усе́рдно на земли́ Апо́столи возлюби́вше, уме́ты вмени́ша вся́, да Тебе́ еди́наго приобря́щут, и за Тя́ на ра́ны телеса́ своя́ преда́ша: сего́ ра́ди просла́влени бы́вше, и мо́лятся о душа́х на́ших.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́.
Го́споди, Ты́ Апо́столов па́мять на земли́ возвели́чил еси́: вси́ бо вку́пе соше́дшеся в не́й славосло́вим Тя́: я́ко подае́ши на́м те́х ра́ди исцеле́ния, и всему́ ми́ру умире́ние моли́твами и́х, и ве́лию ми́лость.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: А́ще ка́я доброде́тель, и а́ще ка́я похвала́ подоба́ет святы́м: мече́м бо преклони́ша вы́и, Тебе́ ра́ди прекло́ньшаго небеса́ и соше́дша: пролия́ша кро́ви своя́ Тебе́ ра́ди истощи́вшаго себе́, и зра́к раба́ прие́мша: смири́шася да́же до сме́рти, нищете́ Твое́й подо́бящеся: и́хже моли́твами, по мно́жеству щедро́т Твои́х, Бо́же, поми́луй на́с.
Сла́ва, и ны́не, Богоро́дичен: А́з, Де́во свята́я Богоро́дице, к покро́ву Твоему́ прибега́ю: ве́м, я́ко обря́щу Тобо́ю спасе́ние, мо́жеши бо, Чи́стая, помощи́ мне́.
Та́же, Ны́не отпуща́еши: и Трисвято́е. По О́тче на́ш: тропа́рь, и ектениа́, и отпу́ст.
В сре́ду на повече́рии 
кано́н моле́бный ко Пресвяте́й Богоро́дице. Гла́с 8:
ПЕ́СНЬ 1
Ирмо́с: Колесницегони́теля фарао́ня погрузи́, чудотворя́й иногда́ Моисе́йский же́зл, крестообра́зно порази́в, и раздели́в мо́ре, Изра́иля же беглеца́, пешехо́дца спасе́, пе́снь Бо́гови воспева́юща.
Сло́во Бо́жие родила́ еси́ воплоще́нно, Е́же пре́жде безпло́тное, па́че естества́, Всенепоро́чная Богоро́дице Де́во, Богому́жно в ми́ре пожи́вшее: те́мже Тя́ вси́ сла́вим, су́щее по Бо́зе заступле́ние на́ше.
Испещре́на разли́чием ша́ра Богоблагода́тная, О́тчее Сло́во пло́ть бы́вшее за милосе́рдие неизрече́нное, па́че ума́ и сло́ва, Благослове́нная родила́ еси́, пребы́вши Де́ва нескве́рная.
Сла́ва: От ко́рене, Чи́стая ца́рска прозябла́ еси́, Царя́ Христа́, Бо́жие Сло́во, па́че ума́ и смы́сла, воплоще́нна родила́ еси́ от чи́стых крове́й Твои́х, сугу́ба Естество́м показу́ема, и Еди́нственна во Ипоста́си.
И ны́не: И́же Богоро́дицу Тя́ пропове́дует, Пречи́стая, на вся́кия е́реси побежде́ние но́сит: пло́ть у́бо Бы́вшаго неизме́нно породила́ еси, Богороди́тельнице, вы́шша вся́кия тва́ри, Сло́во Бо́жие Присносу́щное.
ПЕ́СНЬ 3
Ирмо́с: Утвержде́й в нача́ле небеса́ ра́зумом, и зе́млю на вода́х основа́вый, на ка́мени мя́, Христе́, за́поведей Твои́х утверди́, я́ко не́сть Свя́т, па́че Тебе́, Еди́не Человеколю́бче.
Во Твою́ Святу́ю утро́бу Бо́г всели́ся, и воплоти́ся я́коже ве́сть Богома́ти, и спасе́ на́с живоно́сными страстьми́: те́м Тя́ спасе́ния две́рь сла́вим.
На земли́ вопло́щься и поживе́ с челове́ки, И́же ду́шу все́м челове́ком вдохну́вый, от утро́бы Твоея́ проше́д, без се́мене Пребоже́ственный: те́мже Тя́ ве́рнии вси́ пе́сньми, Чи́стая, ублажа́ем.
Сла́ва: От Отца́ пре́жде ве́к рожде́на во утро́бе Твое́й заче́нши, Де́во неискусобра́чно, и родила́ еси́ на́м вку́пе Бо́га и Челове́ка, во обою́ Естеству́ соверше́нна и неразде́льна.
И ны́не: Же́зл прозя́бший цве́т нетле́ния Христа́, и злату́ю кади́льницу вси́ Тя́ зна́ем, Чи́стая, Боже́ственное существо́ нося́щую на руку́ у́гль, Де́во Богоблаже́нная.
ПЕ́СНЬ 4
Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в: те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Киво́т издале́ча прообрази́ прие́мшии зако́н Богопи́санный, во утро́бе Живонача́льное Сло́во, зача́тое несказа́нно, Пренепоро́чная, пита́ющее бога́тно ду́шы пою́щих: си́ле Твое́й сла́ва, Человеколю́бче.
Ты́ и́стинная спасе́ния вина́, Богома́ти, Еди́на была́ еси́, Творцу́ и Зижди́телю, от Твои́х Пречи́стых крове́й пло́ть взаи́м да́вши: Е́юже сме́ртныя сокруши́шася две́ри, и жи́знь челове́ком дарова́ся.
Сла́ва: Да о́браз погребе́ный страстьми́ взы́щеши бога́тством бла́гости, в Де́выя всели́лся еси́ утро́бу, из нея́же Ты́, Прему́дрость Бо́жия, Хра́м созда́л еси́: и́мже пожи́в с челове́ки, Ще́дре, и спа́сл еси́ ми́ра концы́.
И ны́не: По Бо́зе Тя́ Предста́тельницу стяжа́хом, Пренепоро́чная: Ты́ бо Бо́жия Ма́ти была́ еси́ Творца́ и Зижди́теля, и на́ш зра́к прие́мшаго, и си́й спа́сша от тли́ и бе́д, и сла́вою Боже́ственною просла́вльша.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́, Све́те Незаходи́мый, и покры́ла мя́ е́сть чужда́я тьма́ окая́ннаго? Но обрати́ мя, и к све́ту за́поведей Твои́х пути́ моя́ напра́ви, молю́ся.
Я́ко Бо́га заче́ншую, Пречи́стая, Зижди́теля, Соде́теля же и Го́спода, ро́дове Тя́ все́х челове́к блажа́т, и безпло́тных у́мнии чинонача́льницы, я́ко Ма́терь Тя́ Бо́га сла́вят.
Во́инства Вы́шних Си́л, Пречи́стая, блажа́т Тя́: Тобо́ю бо то́кмо, и́же на земли́ с Небе́сными совоку́пльшеся, пое́м Рождество́ Твое́.
Сла́ва: Несказа́нным, Де́во, о́бразом, Сло́во всели́ся в Тя́ и челове́к бы́сть, И́же пре́жде ве́к от Отца́ возсия́вый, и челове́ки от тли́ избавля́я, к жи́зни нетле́нней возводя́, Еди́н Благосе́рдый.
И ны́не: Украси́лася еси́, Пречи́стая Де́во, де́вства добро́тами, и пе́рвыя Е́вы отпусти́ла еси́ злообра́зное, Христа́ ро́ждши, оде́жду безсме́ртия да́рующаго, Тебе́ пою́щым.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
И́же вседержа́вною си́лою нося́й вся́ческая, в неможе́ние плотско́е от Тебе́ облече́ся, Де́во Всенепоро́чная, во благодея́ние челове́ков, я́ко Человеколю́бец.
На́йде на Тя́ вседе́тельный Ду́х, Всенепоро́чная, и Сло́во Бо́жие в Тя́ всели́ся, и пло́ть бы́сть несказа́нно, пребы́в неизме́нен.
Сла́ва: Просвети́ ду́шы правосла́вно пою́щих Тя́: рече́ния проро́к Твое́ провозвести́ша Пречи́стое зача́тие, и па́че сло́ва, Богоневе́стная, Рождество́.
И ны́не: Селе́ние Бо́жие, Боже́ственное вои́стинну и Пречестно́е, пое́м благоче́стно Мари́ю Пречи́стую: Бо́га бо вмести́, восприе́мши Невмести́маго и Непостижи́маго.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 8:
Я́ко Всенепоро́чная Неве́сто Творцу́, я́ко неискусому́жная Ма́ти Изба́вителя, я́ко прия́телище су́щи Уте́шителя, Всепе́тая: беззако́нию мя́ су́ща скве́рно жили́ще, и бесо́м игра́лище в ра́зуме бы́вша, потщи́ся и си́х злоде́йствия мя́ изба́вити, све́тло жили́ще доброде́тельми соде́лавши, светода́тельная и нетле́нная: разжени́ о́блак страсте́й, и вы́шняго прича́стия сподо́би, и Све́та невече́рняго моли́твами Твои́ми.
ПЕ́СНЬ 7
Ирмо́с: Бо́жия снизхожде́ния о́гнь устыде́ся в Вавило́не иногда́: сего́ ра́ди о́троцы в пещи́ ра́дованною ного́ю, я́ко во цве́тнице лику́юще поя́ху: благослове́н еси́, Бо́же оте́ц на́ших.
Пречи́стая Влады́чице, заче́ншая Изба́вителя все́х, несказа́ннаго и Боже́ственнаго сподо́би мя́ избавле́ния, велегла́сно вопию́щаго, и пою́ща: благослове́н Бо́г оте́ц на́ших.
Ны́не вся́ испо́лнишася Све́та Боже́ственнаго, Тобо́ю, Пречи́стая: Ты́ бо две́рь яви́лася еси́, е́юже ми́рови Бо́г бесе́дова, просвеща́я ве́рою зову́щыя: благослове́н Бо́г оте́ц на́ших.
Сла́ва: Се́ ны́не испо́лнися Дави́да Боже́ственнаго Боже́ственное прорече́ние: мо́лятся вои́стинну Твоему́ лицу́, Богороди́тельнице Чи́стая, стяжа́вшии бога́тство благода́ти, ны́не благословя́ще Бо́га оте́ц на́ших.
И ны́не: Зачала́ еси́, Пречи́стая, над все́ми Бо́га и Го́спода, благоволи́вшаго спасти́ челове́ческий ро́д от сме́рти и тли́, Его́же досто́йно пою́ще, зове́м: благослове́н Бо́г оте́ц на́ших.
ПЕ́СНЬ 8
Ирмо́с: Победи́тели мучи́теля и пла́мене, благода́тию Твое́ю бы́вше, за́поведем Твои́м зело́ прилежа́ще, о́троцы вопия́ху: благослови́те вся́ дела́ Госпо́дня Го́спода.
Благослове́нная Пречи́стая, души́ моея́ я́звы, и грехо́вныя стру́пы очи́сти, Бо́га ро́ждшая И́же над все́ми, Отрокови́це Чи́стая, от деви́ческия неискусобра́чныя утро́бы: Его́же де́ти благослови́те, и превозноси́те во ве́ки.
Све́та Незаходи́маго была́ еси́ прия́телище, Всечи́стая, де́вства добро́тами сия́ющи: и все́х озари́ла еси́, Богоро́дицу Тя́ и́стинную испове́дающих от души́, и вопию́щих: де́ти благослови́те, свяще́нницы воспо́йте, и превозноси́те Его́ во ве́ки.
Сла́ва: Освя́щшися Ду́хом Святы́м, Богоро́дице Всенепоро́чная, вои́стинну прия́ла еси́ во утро́бе Безнача́льна Сы́на и Соприсносу́щна Отцу́, в Тебе́, Чи́стая, воплоща́ема, во благодея́ние ве́рою вопию́щым: де́ти благослови́те, свяще́нницы по́йте, и превозноси́те Его́ во ве́ки.
И ны́не: Я́ко Бо́га ро́ждши па́че сло́ва и смы́сла, Сего́ умоли́, Пречи́стая Богома́ти, бы́ти благоуве́тливу недосто́йным на́м все́м, во стра́шное Его́ и ужа́сное прише́ствие, егда́ хо́щет суди́ти челове́ческому естеству́, наги́м стоя́щым все́м, и со стра́хом суди́мым.
ПЕ́СНЬ 9
Ирмо́с: Ужасе́ся о се́м Не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́ Богоро́дицу, а́нгелов и челове́к чинонача́лия велича́ют.
Отве́рженых ве́чнаго пребыва́ния, и па́дших окая́нно в сме́рть, па́ки на́с призвала́ еси́, Пречи́стая, Ма́ти бы́вши Изба́вителя, и к пре́жнему тещи́ сподо́била еси́ Оте́честву: те́м Тя́, Богома́ти, непреста́нно велича́ем.
Удо́бь, Богоро́дице, пода́ждь ми́ преити́ жития́ во́лну напа́стей, и настоя́ния страсте́й, я́ко Блага́ укротя́щи, и наставля́ющи к доброде́тели Небе́снаго ше́ствия: да я́ко Благода́тельницу непреста́нно велича́ю Тя́.
Сла́ва: Чи́стая Пресла́вная Ма́ти Бо́жия, пою́щыя Тя́ любо́вию спаси́ от напа́стей, молву́ реша́ющи ми́лостивно, я́ко Бо́га у́бо ро́ждши: вся́, ели́ко хо́щеши твори́ти, твори́ши невозбра́нно, и мо́жеши, Де́во. Те́мже Тя́ вси́ велича́ем.
И ны́не: Побежда́ющую е́реси ю́ношския, честну́ю Це́рковь покажи́, ю́же Христо́с Сы́н Тво́й, Обра́дованная, Кро́вию честно́ю Свое́ю я́ко Бла́г стяжа́, и спасе́ от бе́д и от наси́лия одержа́щаго на́с, Влады́чице.
Та́же, Досто́йно е́сть: Трисвято́е. по О́тче на́ш: тропа́рь, и отпу́ст.
Четверг 
В четверто́к у́тра 
по 1-м стихосло́вии седа́льны апо́стольския. Гла́с 8:
Я́ко свети́ла ми́ра, и наста́вники на́шего спасе́ния, и́же от нача́ла Боже́ственныя воспои́м ученики́ Бо́га на́шего, я́ко све́т су́щым во тьме́ на́м возсия́ша, и со́лнце сла́вы все́м сказа́ша. Те́мже и ле́сть и́дольскую низложи́ша, Тро́ицу пропове́давше во еди́ном Божестве́. Сего́ ра́ди мо́лимся ва́м апо́столи, Христа́ Бо́га моли́те, грехо́в оставле́ние дарова́ти на́м, и ве́лию ми́лость.
Сти́х: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Во вся́ концы́ изше́дшее прему́дрое ва́ше веща́ние, я́ко вои́стинну ми́ру прехва́льнии Госпо́дни апо́столи, богоразу́мие все́м я́ве возпропове́да, и язы́ческое неве́дение, во уве́дение преведе́. Отону́дуже и и́дольскую мглу́ отгна́вше, све́т ра́зума су́щым во тьме́ возсия́. Сего́ ра́ди мо́лимся, моли́теся Христу́ Бо́гу, прегреше́ний оставле́ние дарова́ти, чту́щым любо́вию святу́ю па́мять ва́шу.
Сла́ва, и ны́не, Богоро́дичен: Во искуше́ния многоплете́ная впа́д, от вра́г ви́димых и неви́димых, и бу́рею безчи́сленных мои́х грехо́в одержи́мь е́смь, Пречи́стая: да я́ко к те́плому заступле́нию, и покро́ву, и к приста́нищу моему́ притека́ю Твоея́ бла́гости. Те́мже, Пречи́стая, из Тебе́ воплоти́вшагося без се́мене моли́ о все́х рабе́х Твои́х, непреста́нно пою́щих Тя́, Богоро́дице Пречи́стая, моля́щи того́ приле́жно, согреше́ний оставле́ние дарова́ти покланя́ющымся ве́рою Рождеству́ Твоему́.
По 2-м стихосло́вии, седа́льны, гла́с 8:
Во всю́ зе́млю, я́коже рече́ проро́к, изы́де прему́дрых апо́стол веща́ние: пропове́давше бо сло́во, язы́ки вся́ просвети́ша, те́мже те́х по до́лгу восхваля́юще пе́сньми почти́м, я́ко мо́лят всегда́ Христа́, спасти́ся душа́м на́шым.
Сти́х: Испове́дят Небеса́ чудеса́ Твоя́, Го́споди.
Госпо́дня завеща́ния в души́, я́ко сокро́вище богатотво́рное, ве́рою восприе́мше апо́столи, яви́шася все́м благода́телие, нищету́ отгоня́юще бесо́вскую, и все́х обогаща́юще бога́тством Бо́жиим, к ни́мже вси́ возопии́м: обогати́те и на́с доброде́тельными дея́нии ны́не обнища́вших, мо́лимся.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Воздержа́нием страсте́й огнепа́льныя умертви́вше зра́ки и двиза́ния, Христо́ву прия́ша благода́ть, му́ченицы, неду́ги отгоня́ти боля́щым, и живу́ще, и по кончи́не чудеса́ твори́ти: вои́стинну чу́до пресла́вно, я́ко ко́сти на́ги источа́ют исцеле́ния. Сла́ва еди́ному прему́дрому Зижди́телю Бо́гу.
Сла́ва, и ны́не, Богоро́дичен: Предста́тельнице ве́рных, Богороди́тельнице, скорбя́щих ра́досте, и пла́чущих вели́кое утеше́ние, из чре́ва Твоего́, Де́во, всесвята́го, па́че естества́ Ро́ждшагося непреста́нно о на́с со апо́столы святы́ми моли́, изба́вити на́с в ча́с испыта́ния, лю́таго осужде́ния.
По 3-м стихосло́вии седа́льны, гла́с 8:
Подо́бен: Повеле́нное:
Свети́ла яви́стеся све́тлая, Христо́вы самови́дцы, всегда́ всю́ зе́млю просвеща́юще, и тьму́ отгоня́юще многобо́жия, све́том благоче́стия уче́ньми: те́мже мя́ су́ща во тьме́ страсте́й, без стра́ха ходя́ща, просвети́те ва́шими святы́ми моли́твами, Богоно́снии апо́столи.
Мре́жею слове́с Боже́ственных, а́ки ры́бы живоловя́ще слове́сныя, те́х приведо́сте, нача́ток Бо́гу на́шему: и Христо́вы ра́ны возлю́бльше, в ни́х облеко́стеся, и подража́телие страсте́й его́ яви́стеся. Те́мже соше́дшеся по до́лгу почита́ем апо́столи сла́внии, ва́ше ны́не торжество́, и согла́сно зове́м: моли́теся Христу́ Бо́гу, прегреше́ний оставле́нию дарова́тися, чту́щым любо́вию святу́ю па́мять ва́шу.
Сла́ва, и ны́не, Богоро́дичен: Непостижи́маго Сло́ва Сы́на Бо́жия, несказа́нно па́че ума́ из Тебе́ ро́ждшагося, Богоро́дице, моли́ со апо́столы, умире́ние чи́сто вселе́нней пода́ти, и прегреше́ний дарова́ти на́м пре́жде конца́ проще́ние, и Ца́рствия Небе́снаго, кра́йния ра́ди бла́гости, сподо́бити рабы́ Твоя́.
В четверто́к кано́н святы́м сла́вным и всехва́льным апо́столом. Творе́ние Феофа́ново. Гла́с 8:
ПЕ́СНЬ 1
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Ли́че апо́стольский светови́дный, све́ту вели́кому предстоя́й, мое́ омраче́ное озари́ се́рдце, и ко спаси́тельным стезя́м наста́ви. [Два́жды.]
И́скреннии дру́зи Изба́вителя, страсте́й мя́ любве́ изба́вите, мно́гими лестьми́ жития́ прельще́наго, и неразу́мия но́щию покрыва́емаго.
Ору́жием уя́звленыя лука́ваго исцели́те, стре́лы су́ще си́льнаго, апо́столи Боже́ственнии, ве́рою под кро́в ва́ш прибега́ющыя.
Богоро́дичен: По́лный истощава́ется боголе́пно, и от Твоего́ чре́ва плотоно́сец, Ма́ти Чи́стая, происхо́дит, спаса́яй благоутро́бием прельще́ныя зло́бою зми́евою.
Други́й кано́н свято́му чудотво́рцу Никола́ю. Гла́с 8:
Ирмо́с: Посе́ченый несеко́маго пресече́, и ви́де со́лнце зе́млю, ю́же не ви́де: лю́таго врага́ вода́ потопи́, и непроходи́мое про́йде Изра́иль: пе́снь же воспева́шеся, Го́сподеви пои́м, сла́вно бо просла́вися.
С ли́ки вы́шних си́л, Царю́ все́х блаже́нне предстоя́й, на́с на земли́ при́сно призыва́ющих тя́, вся́каго искуше́ния зла́го, Нико́лае, спаса́й, разреше́ния прося́ прегреше́ний на́ших.
И́же тобо́ю предста́телем обога́щшиися, Нико́лае, во дни́ же и в нощи́ ве́рою тебе́ взыва́ем: ны́не предвари́ ны вельми́ бе́дствующыя бесо́вскими лука́выми наве́ты, и тлетво́рных челове́к: я́ко да тишину́ получи́вше, восхваля́ем тя́.
Кре́пкими жи́лами моли́тв твои́х, Нико́лае, удави́ти на́с тща́щихся коне́чному удавле́нию преда́ждь, избавля́я на́с от те́х лука́ваго наве́та, во хвале́нии зову́щыя: Го́сподеви пои́м, сла́вно бо просла́вися.
Богоро́дичен: Зако́нов есте́ственных кроме́, родила́ еси́ Бо́га и Законода́вца, челове́ка бы́вша. Того́, я́ко Бла́га, моли́, Всенепоро́чная, на́ша беззако́ния презре́ти, вопию́щих всегда́: Го́сподеви пои́м, сла́вно бо просла́вися.
ПЕ́СНЬ 3
Ирмо́с: Ты́ еси́ утвержде́ние притека́ющих к Тебе́, Го́споди: Ты́ еси́ све́т омраче́нных, и пое́т Тя́ ду́х мо́й.
Си́лою препоя́шите, Спа́совы апо́столи, изнемо́гшее страстьми́ и помышле́ньми се́рдце мое́. [Два́жды.]
Еди́но возвеща́юще ученицы́, трисве́тлое Бо́жие сия́ние, многобо́жия мглу́ потреби́ша.
Гно́й лука́вый се́рдца моего́ утоли́те, я́ко вра́чеве Боже́ственнаго рукоде́йствия, ученицы́ Бо́га на́шего.
Богоро́дичен: Спаси́ мя, Чи́стая Влады́чице, ро́ждшая па́че естества́ изба́вителя все́х, и Влады́ку, и Спа́са и Го́спода.
И́н Ирмо́с то́йже.
Да тя́ почита́ем, да пое́м тя́ всегда́, пода́ждь на́м ру́ку по́мощи, святи́телю Нико́лае.
Успи́, Нико́лае, твои́ми неусыпа́ющими моли́твами, я́же на ны́ востаю́щыя напа́сти, мо́лим тя́.
Всего́ мя страстьми́ напа́ствуема, и искуше́ний лука́вых челове́к, хода́тайством твои́м, свя́те Нико́лае, изба́ви.
Богоро́дичен: Разреше́ние грехо́в, Чи́стая, дарова́ти ми́, моли́ Изба́вителя, и жите́йских лю́тых напа́стей.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство, разуме́х дела́ Твоя́, и просла́вих Твое́ Божество́.
Украси́стеся сла́внии апо́столи, Боже́ственными све́тлостьми удобря́еми, и заря́ми просвеща́еми ва́с свети́ла показа́вшаго. [Два́жды.]
Бу́ри вся́кия изба́вите мя́, все́х ко́рмчии, Боже́ственнии апо́столи, в пучи́не бе́дствующаго, и напа́стьми жите́йскими коле́блемаго.
Мо́ре смуща́юще многобо́жия, ко́ни богоизбра́ннии, прегреше́ний мои́х бе́здну ва́шими моли́твами потопи́те.
Богоро́дичен: Равноде́йственно Роди́телю Сло́во, из боку́ Твое́ю воплоти́ла еси́, Де́во: те́мже яви́лася еси́ превы́шши все́х тва́рей, Влады́чице.
И́н Ирмо́с то́йже.
От мно́жества прегреше́ний мои́х, во мно́гия впа́даю безчи́сленныя ско́рби: потщи́ся, свя́те Нико́лае, помощи́ ми, благода́телю подо́бяся.
Себе́ самого́ пла́чуся погиба́юща, живы́й в ле́ности, моли́твами твои́ми, Нико́лае, к покая́нию руководи́ мя.
И́же три́ ю́ношы избавле́й, о́тче Нико́лае, умре́ти хотя́щыя, вся́кия мя́ изба́ви тесноты́, и ве́чнаго осужде́ния.
Богоро́дичен: Де́лати ми́ ра́зумы небе́сныя, Пречи́стая, укрепи́ мя, и души́ моея́ направля́ющи к живо́тным вхо́дом движе́ния.
ПЕ́СНЬ 5
Ирмо́с: У́тренююще вопие́м Ти́, Го́споди, спаси́ ны: Ты́ бо еси́ Бо́г на́ш: ра́зве Тебе́ ино́го не ве́мы.
Стесня́ема мя́ мно́гими прегреше́ньми, к спаси́тельной широте́ испра́вите, я́ко окорми́телие апо́столи. [Два́жды.]
Почита́ющаго мя́ всечестны́й собо́р ва́ш, Богови́дцы апо́столи, вся́каго изба́вите безче́стнаго дея́ния, молю́ся.
Я́ко страсте́м уподо́бльшеся святи́и Спа́совым, вся́кое сладостра́стие от души́ моея́ отжени́те, апо́столи.
Богоро́дичен: Боля́щую ду́шу мою́ исцели́, ро́ждшая все́х взе́млющаго неду́ги, Пречи́стая Влады́чице.
И́н Ирмо́с то́йже.
Укрепи́ на́с моли́твами твои́ми, богоблаже́нне Нико́лае, соблюда́ти повеле́ния Христа́, еди́наго Бо́га на́шего.
В Ми́рех пожи́в, Нико́лае, благоуха́ния Боже́ственнаго на́с испо́лни, благоче́стно воспева́ющих тя́.
Уще́дри на́с моли́твами твои́ми, святи́телю, Бо́га всеще́драго умоля́я, Нико́лае, да изба́вимся бе́д и скорбе́й.
Богоро́дичен: Во́д живото́чных испо́лнена су́щи, Отрокови́це, все́х на́с напо́й, благочестному́дренне пою́щыя Тя́.
ПЕ́СНЬ 6
Ирмо́с: Моли́тву пролию́ ко Го́споду, и Тому́ возвещу́ печа́ли моя́: я́ко зо́л душа́ моя́ испо́лнися, и живо́т мо́й а́ду прибли́жися, и молю́ся я́ко Ио́на: от тли́, Бо́же, возведи́ мя.
Сотря́сше моли́тв призыва́нием, низложи́сте хра́мы и́дольския, ученицы́ Христо́вы. Но молю́ся ве́рою: ума́ моего́ сокруши́те и́долы, и покажи́те хра́м Бо́жий мно́гими грехи́ пови́ннаго. [Два́жды.]
И́же на ка́мени непоколеби́мем созда́вшеся, я́ко ка́мение, избра́ннии Богови́дцы, мое́ се́рдце в песце́ умовре́дно созда́нное спаси́те: стека́ются бо напа́стей ре́ки, и лю́те мя́ обурева́ют.
Любве́ льсти́выя я́же к пло́ти, и ме́рзка мно́гия ра́ди зло́бы я́вльшагося, изба́вите мя́, дру́зи Сло́ва: и к любви́ привяжи́те возлюби́вшаго гре́шныя, мно́гия ра́ди ми́лости оставле́ния.
Богоро́дичен: Я́ко ши́пок, я́ко чисте́йший кри́н, я́ко благоуха́нное обоня́ние от кра́сных удо́лий мирски́х, Творе́ц избра́в Тя́, Отрокови́це, всели́вся во утро́бу Твою́, и роди́вся, благоуха́ния вся́ческая испо́лнил е́сть.
И́н Ирмо́с то́йже.
Ра́й се́рдце твое́ яви́ся, Нико́лае, жи́зни дре́во посреде́ име́я, Изба́вителя Христа́: Его́же моли́ непреста́нно, рая́ сотвори́ти жи́тели вся́ ны́, те́плым засту́пником тобо́ю обога́щшыяся.
В ле́ности жи́знь мою́ прехожду́, и безбоя́зненно согреша́ю, окая́нный: и та́мо неотрица́емое суди́ще помышля́я, стра́хом содержи́мь е́смь: уще́дри мя́, Бо́же, Никола́а моли́твами, я́ко благоутро́бен.
Внеза́пу находя́щую ми́ бу́рю искуше́ний многообра́зных, за мно́жество мои́х согреше́ний, вопию́: не оста́ви мене́, блаже́нне, без заступле́ния, но простри́ ми я́ко ми́лостив по́мощи ру́ку, и спаси́ мя.
Богоро́дичен: Пала́та высо́каго Царя́, и огнеобра́зный была́ еси́ престо́л, Де́во, Херуви́м превы́шши, и Серафи́м, па́че ума́ бы́вшая. Те́мже Тя́ вся́кое дыха́ние сла́вит, я́ко Ма́терь Зижди́теля.
ПЕ́СНЬ 7
Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́, Го́споди Бо́же во ве́ки.
Но́щь мя́ содержи́т ле́ностей, и покрыва́ет мя́ тьма́ грехо́вная: све́т ми́ра, прему́дрии апо́столи, я́вльшеся, озари́ти потщи́теся омраче́нное мое́ се́рдце. [Два́жды]
Друго́е не́бо я́вльшеся, пове́дающе Бо́га на́шего Сла́ву, безсла́вия страсте́й изба́вите, богоглаго́ливии, ве́рою прибега́ющыя к держа́вному ва́шему покро́ву.
О́гненное у́глие я́вльшеся, апо́столи, возжига́еми огне́м Уте́шителя, вся́ку ве́щь попали́те на́шея зло́бы, и огня́ негаси́маго изба́вите на́с во ве́ки.
Богоро́дичен: Гора́ присе́нная яви́лася еси́ нерукосе́чная, от нея́же отсече́ся ка́мень: те́мже, Влады́чице, умиле́ние души́ мое́й пода́ждь омраче́нней, и окамене́нней го́рькими любосла́стьми.
И́н Ирмо́с то́йже.
Источи́л еси́ струи́ уче́ний, ересе́й изсуша́я пото́ки, и ве́рных ду́шы напоя́ющий бога́тно, священноде́йственниче Нико́лае: сего́ ра́ди тя́ почита́ем.
Укрепи́лся еси́ си́лою Тро́ическою возмога́емь, куми́ры ле́стныя погуби́ти, те́мже ве́рно молю́ся ти́, о́тче: ума́ моего́ и́долы стра́стныя отжени́.
Ми́рянов, преподо́бне, первопресто́льник бы́в, по сме́рти источа́еши Боже́ственное ми́ро, злосмра́дныя на́шя отгоня́я неду́ги, Нико́лае всеблаже́нне, ве́рно к тебе́ приступа́ющым.
Богоро́дичен: Укроти́ла еси́ тече́ние сме́ртное, безсме́ртнаго Бо́га ро́ждшая: Его́же моли́, Чи́стая, стра́сти умертви́ти смире́ннаго моего́ телесе́, и жи́зни мя́ сподо́бити.
ПЕ́СНЬ 8
Ирмо́с: Седмери́цею пе́щь халде́йский мучи́тель богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Коле́блемую страстьми́ ду́шу мою́ укрепи́те, Це́ркве неразори́мая основа́ния су́ще, и столпи́ непоколеби́мии, ве́рных предгра́дия, ловцы́ су́щих во глубине́ поги́бели, благоути́шная приста́нища ве́рно пою́щих: де́ти благослови́те, свяще́нницы воспо́йте, лю́дие превозноси́те Его́ во ве́ки. [Два́жды.]
И́же во гро́бе те́мнаго отча́яния, и в преиспо́дних паде́ния сласте́й лежа́щаго мя́, ва́шими моли́твами возвести́, умилосе́рдитеся, ученицы́ Спа́совы, и́же Учи́телева благоутро́бия обогати́тися я́ве сподо́бистеся, Апо́столи Богови́дцы во вся́ ве́ки. [Два́жды.]
Богоро́дичен: Я́ко светла́ в красота́х доброде́тели яви́лася еси́, Всечи́стая, добротвори́тельное Вседе́телево благоле́пие во утро́бу вмести́ла еси́: Его́же приле́жно моли́, греха́ми страсте́й содержи́мую, и добро́ты дре́вния и́щущую, Чи́стая, зело́ благоле́пнейше ду́шу мою́ просвети́ти во вся́ ве́ки.
И́н Ирмо́с: Богоглаго́ливии о́троцы в пещи́, со огне́м пла́мень попира́юще, поя́ху: благослови́те дела́ Госпо́дня Го́спода.
Просвеще́н сы́й, богому́дре святи́телю, светоза́рными луча́ми трисо́лнечнаго Божества́, страсте́й мои́х тьму́ моли́твами твои́ми разори́, Нико́лае.
И́же воево́ды три́ избавле́й от сме́рти, прише́ствием стра́шным твои́м, священнотаи́нниче Нико́лае, от вся́каго смертоно́снаго вре́да и на́с изба́ви.
Коле́блющыяся бесо́вскими искуше́нии, и от оби́дящих челове́к, твои́ми моли́твами утверди́ на́с, и невре́дны спаси́, всеблаже́нне Нико́лае.
Богоро́дичен: Мольбу́ принеси́ Го́сподеви, уще́дрити и спасти́ ве́рою к Тебе́ притека́ющыя, Пресвята́я Де́во, челове́ком помо́щнице.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Ужасе́ся о се́м не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́ Богоро́дицу а́нгелов и челове́к чинонача́лия велича́ют.
Льво́в душетле́нных си́лою Бо́жиею сокруши́вше че́люсти, апо́столи, я́ко от Христа́ кня́зи поста́влени бы́сте на земли́, псало́мски ду́ху сию́ покаря́юще благоче́стно: те́мже безчи́нная двиза́ния моего́ се́рдца зако́ном Боже́ственным покори́те.
Кра́снаго па́че все́х сыно́в челове́ческих, я́вльшагося в ми́ре пропове́давше, Сло́ва Бо́жия, но́зе украси́сте я́ко благовеству́ющии всему́дрии, ми́р же и живо́т. Те́мже смуща́емую страстьми́ ду́шу мою́ ва́шими моли́твами умири́те.
Умертви́вше у́ды я́же на земли́, в живо́т вся́ческий облеко́стеся, страстьми́ стра́сть изъобразу́юще честну́ю. Те́мже умерщвле́ннаго мя́ стрело́ю зло́бы лука́ваго, оживи́те лечьба́ми и́стиннаго покая́ния, Богоблаже́ннии апо́столи.
Богоро́дичен: Неду́гующую ду́шу мою́ стра́стию лю́тою, ро́ждшая Бо́га Преблага́го, я́ко ми́лостива исцели́, и изба́ви мя́ при́сно, Пречи́стая, подстрека́ющих и находя́щих ми́ враго́в, я́ко да спаса́емь усе́рдно Тя́ велича́ю, возвели́чившую ро́д на́ш.
И́н Ирмо́с: Вои́стинну Богоро́дицу Тя́ испове́дуем, спасе́ннии Тобо́ю, Де́во Чи́стая, с безпло́тными ли́ки Тя́ велича́юще.
Я́ко изба́витель в ско́рби ве́рою тя́ моля́щым, изба́ви мя́ зло́бы вся́кия, Нико́лае, блага́го моля́ Бо́га и Го́спода.
Сы́й с небе́сными ны́не ликостоя́ньми, святе́йший о́тче Нико́лае, блага́го умоли́ Бо́га, спасти́ на́с.
Су́д при две́рех, блюди́ душе́ моя́, и Судии́ Бо́гу возопи́й: Никола́а моли́твами спаси́ мя, Го́споди.
Богоро́дичен: Све́та су́щи прия́телище, Де́во, просвети́ омраче́нную страстьми́ ду́шу мою́: я́ко да ве́рою и любо́вию при́сно сла́влю Тя́.
Та́же, Досто́йно е́сть: И ектениа́, и свети́лен, и псалмы́ обы́чныя.
На стихо́вне стихи́ры апо́стольския, гла́с 8:
Го́споди, Тебе́ усе́рдно на земли́ апо́столи возлюби́вше, уме́ты вся́ вмени́ша, да Тебе́ еди́наго приобря́щут: и за Тя́ на ра́ны телеса́ своя́ преда́ша. Сего́ ра́ди просла́вльшеся, мо́лятся о душа́х на́ших.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Го́споди, Ты́ апо́стольскую па́мять на земли́ возвели́чил еси́: вси́ бо в не́й вку́пе соше́дшеся славосло́вим Тя́: я́ко подае́ши на́м те́ми исцеле́ния, и всему́ ми́ру ми́р моли́твами и́х, и ве́лию ми́лость.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Во броня́ ве́ры обо́лкшеся до́бре, и ору́жием кре́стным вооружи́вше себе́, во́ини кре́пцы яви́стеся, мучи́телем му́жески проти́вистеся, и диа́волю пре́лесть низложи́сте, победи́телие бы́вше, венце́в сподо́бистеся. Моли́те при́сно о на́с, спасти́ся душа́м на́шым.
Сла́ва, и ны́не, Богоро́дичен: Исхити́ мя, Влады́чице, руки́ зми́я человекоуби́йцы, хотя́ща мя́ лука́вством поглоти́ти до конца́. Сокруши́ че́люсти его́, молю́ Тя, и ко́зни разори́: я́ко да избы́в от ногте́й его́, велича́ю заступле́ние Твое́.
Та́же, Бла́го е́сть: И Трисвято́е. По О́тче на́ш: тропа́рь, и ектениа́, и ча́с 1-й, псалмы́ обы́чныя, и про́чее: и отпу́ст.
В четверто́к блаже́нны, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х Еди́не Ще́дре, Небе́сному Ца́рствию Твоему́.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Трубы́ я́вльшеся, Христо́вы апо́столи, су́щыя во гробе́х злове́рия лежа́щыя воздви́гнули есте́, и Боже́ственныя жи́зни прича́стники соде́ласте.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Се́менем та́йным сло́ва богоглаго́ливии, все́х язы́к сердца́ непло́дная плодоно́сна соде́ласте Боже́ственнаго ра́зума: те́мже досто́йно блажи́ми есте́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Вся́кия себе́ обнажи́вше зло́бы, посреде́ лю́тых проидо́ша до́блественно, и с Небесе́ в ри́зу спасе́ния страда́льцы оде́яшася.
Сла́ва: Умертви́ злотво́рных страсте́й воста́ния души́ моея́ окая́нныя, Честна́я Тро́ице Всесвята́я, моли́твами Боже́ственных Апо́стол Твои́х, я́ко да спаса́емь сла́влю Тя́.
И ны́не: Ра́дуйся, клеще́ У́гля Боже́ственнаго: ра́дуйся, проро́ков печа́ть, и апо́столов оглаше́ние, Пречи́стая Богоро́дице, Ея́же ра́ди от истле́ния свободи́хомся.
В четверто́к ве́чера 
на Го́споди, воззва́х, стихи́ры кре́стны. Гла́с 8. Подо́бен:
Сти́х: А́ще беззако́ния на́зриши, Го́споди, Го́споди, кто́ постои́т? я́ко у тебе́ очище́ние е́сть.
О пресла́внаго чудесе́! живоно́сный са́д, Кре́ст пресвяты́й, на высоту́ возноси́мь явля́ется дне́сь: славосло́вят вси́ концы́ земни́и, устраша́ются де́монския полки́. О каковы́й да́р земны́м дарова́ся! и́мже, Христе́, спаси́ ду́шы на́шя, я́ко Еди́н Благоутро́бен.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
О пресла́внаго чудесе́! я́ко гро́зд испо́лнен живота́, понесы́й Вы́шняго, от земли́ воздвиза́емь Кре́ст ви́дится дне́сь: и́мже вси́ к Бо́гу привлеко́хомся, и поже́рта бы́сть до конца́ сме́рть. О Дре́во пречестно́е! и́мже восприя́хом во Еде́ме безсме́ртную пи́щу, Христа́ сла́вяще.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
О мно́гия Твоея́ бла́гости, я́же к на́м, Иису́се Бла́же! Ка́ко Себе́ смири́л еси́, и бы́л еси́ Челове́к, и пострада́ти изво́лил еси́, Кре́ст и сме́рть поно́сную, за непотре́бныя рабы́ претерпе́в? Кото́рый Ти́ досто́йный да́р принесе́м богоподо́бный? То́чию сла́вим Тя́ благодаря́ще, ве́рнии.
Та́же, мине́и стихи́ры свято́му, а́ще и́мать. А́ще не́сть мине́и, и́ны стихи́ры пресвяте́й Богоро́дице, гла́с 8.
Сти́х: Я́ко у Го́спода ми́лость, и мно́гое у него́ избавле́ние, и то́й изба́вит Изра́иля от все́х беззако́ний его́.
О неизрече́нныя бла́гости вопло́щшагося из тебе́, Богоро́дице Всепе́тая! Кре́ст бо и сме́рть я́ко Человеколю́бец претерпе́в, да ми́р спасе́т, его́же созда́. Того́ моли́ и мене́ окая́ннаго и многоболе́зненнаго да изба́вит му́ки: и иде́же све́т сия́ет невече́рний, всели́т мя́.
Сти́х: Хвали́те Го́спода вси́ язы́цы, похвали́те его́ вси́ лю́дие.
Что́ зри́мое виде́ние, е́же Мои́ма очи́ма ви́дится, о Влады́ко, содержа́й всю́ тва́рь, на Дре́во воздви́жен бы́в, и умира́еши все́м дая́й жи́знь? Богоро́дица пла́чущися глаго́лаше, егда́ узре́ на Кресте́ возноси́ма из Нея́ неизрече́нно возсия́вшаго Бо́га и челове́ка.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Ста́до е́же стяжа́, Пречи́стая, Сы́н Тво́й и Бо́г, окропи́вый кро́вию, от бе́д изба́ви честны́ми моли́твами Твои́ми, ви́димыя и неви́димыя враги́ я́коже зве́ри отгоня́щи: и те́х ли́ца безче́стия испо́лни, я́коже Дави́д дре́вле провозгласи́ песнопе́вец, Чи́стая.
Сла́ва, и ны́не, КрестоБогоро́дичен: Тя́ ви́дящи пригвожда́ема на Кресте́, Иису́се, и стра́сти прие́млюща во́лею, Де́ва и Ма́ти Твоя́, Влады́ко, увы́ мне́, вопия́ше, Ча́до сла́дкое, ра́ны непра́ведно ка́ко терпи́ши, Врачу́ исцели́вый челове́ческое неможе́ние, и от тли́ все́х изба́вивый милосе́рдием Твои́м?
Та́же, Све́те ти́хий: Проки́мен дне́: и Сподо́би, Го́споди, в ве́чер се́й:
На стихо́вне стихи́ры кре́стны, гла́с 8:
Возне́слся еси́ на Кре́ст, Христе́ Бо́же, и спа́сл еси́ челове́ческий ро́д: сла́вим страда́ния Твоя́.
Сти́х: К Тебе́ возведо́х о́чи мои́ живу́щему на Небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́, та́ко о́чи на́ши ко Го́споду Бо́гу на́шему, до́ндеже уще́дрит ны́.
Пригвозди́лся еси́ на Кресте́, Христе́ Бо́же, и отве́рзл еси́ ра́йския две́ри: те́мже сла́вим Божество́ Твое́.
Сти́х: Поми́луй на́с, Го́споди, поми́луй на́с, я́ко по мно́гу испо́лнихомся уничиже́ния: наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Му́ченичен: Му́ченицы Госпо́дни, вся́ко ме́сто освяща́ете, и вся́к неду́г уврачу́ете. И ны́не моли́теся, изба́витися от се́тей вра́жиих душа́м на́шым, мо́лим ва́с.
Сла́ва, и ны́не, КрестоБогоро́дичен: Ю́ница Нескве́рная, Юнца́ ви́дящи на Дре́ве пригвожда́ема во́лею, рыда́ющи жа́лостне, увы́ Мне́, вопия́ше, Люби́мейшее Ча́до! Что́ Тебе́ со́нм воздаде́ безблагода́тный евре́йский, хотя́ Мя обезча́дствовати от Тебе́, Вселюбе́зне?
Та́же, Ны́не отпуща́еши: Трисвято́е. По О́тче на́ш: тропа́рь, и отпу́ст.
В четверто́к на повече́рии 
кано́н Пресвяте́й Богоро́дице. Гла́с 8:
ПЕ́СНЬ 1
Ирмо́с: Пои́м Го́сподеви, прове́дшему лю́ди Своя́ сквозе́ Чермно́е мо́ре, я́ко Еди́н сла́вно просла́вися.
Припе́в: Пресвята́я Богоро́дице, спаси́ на́с.
Ми́лостива мне́ Христа́ соде́лай, Де́во Пренепоро́чная, в Де́нь при́ стра́шнаго осужде́ния изъима́ющи.
Одожди́ ми, Влады́чице, молю́ся, ка́пли умиле́ния, су́щую ми́ скве́рну отмыва́ющи, я́ко да сла́влю Тя́.
Сла́ва: Просвети́ мя, Де́во, Я́же Све́т незаходи́мый ро́ждшая, моея́ ле́ности глубо́кую тьму́ отгоня́ющи.
И ны́не: Спаси́ мя, Богоро́дице, во мно́гих гресе́х поги́бшаго, и му́ки вся́кия, и лю́таго осужде́ния изба́ви.
ПЕ́СНЬ 3
Ирмо́с: Небе́снаго кру́га Верхотво́рче, Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, Еди́не Человеколю́бче.
Свяще́ннаго жития́ отпа́д, Пречи́стая, приложи́хся ското́м, и осужде́н ве́сь бы́х: но Ты́, Я́же Судию́ ро́ждшая, от вся́каго осужде́ния изба́ви мя́ и спаси́.
К Тебе́ прибега́ю, Влады́чице, всегда́ мно́жеством напа́стей обстои́ма уще́дривши спаси́ мя, Я́же Спа́са ро́ждшая вся́ческих и Го́спода, Еди́на Препе́тая.
Сла́ва: Непроходи́мая Две́ре, Я́же к Бо́гу приводя́щи, Отрокови́це, две́ри покая́ния ми́ отве́рзи молю́ся, очи́стивши грехо́в мои́х скве́рну, ту́чами ми́лости Твоея́, Богоблагода́тная.
И ны́не: Изба́ви мя́ страсте́й наведе́ния, Влады́чице, и борю́щыяся враги́ моя́ ны́не победи́: утверди́ мя на ка́мени Бо́жиих хоте́ний, и ду́шу мою́ просвети́, Две́ре Боже́ственнаго Све́та.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство, разуме́х дела́ Твоя́, и просла́вих Твое́ Божество́.
Души́ моея́ я́звы исцели́, Богоблагода́тная Де́во: у́м мо́й просвети́, Чи́стая, омраче́нный стра́стными нахо́ды.
Уны́нием спя́щаго, и грехо́м покрове́ннаго, к покая́нию мя́, Пречи́стая, призови́, я́ко Ма́ти Сло́ва.
Сла́ва: Неискусобра́чная Влады́чице, Я́же воплоще́нное Сло́во ро́ждшая, ду́шу мою́ просвети́, и от гее́нны изба́ви и муче́ния.
И ны́не: На Тя́ наде́жду мою́ возложи́х всю́, Ма́ти Де́во: ду́шу мою́ соблюди́, Я́же Бо́га ро́ждши Спа́са моего́.
ПЕ́СНЬ 5
Ирмо́с: Вску́ю мя́ отри́нул еси́ от лица́ Твоего́, Све́те Незаходи́мый, и покры́ла мя́ е́сть чужда́я тьма́ окая́ннаго? Но обрати́ мя, и к све́ту за́поведей Твои́х пути́ моя́ напра́ви молю́ся.
Души́ моея́ стра́сти всенеисце́льныя, Отрокови́це, исцели́, и уга́сший ле́ностию свети́льник мо́й возжзи́, и к покая́ния путе́м наста́ви, Де́во, да ве́рою и любо́вию тя́ сла́влю.
Себе́ осужда́ю пре́жде испыта́ния, Богора́дованная, сту́дная дела́ ношу́ еди́н осужде́нный: но предста́ни ми́ я́ко предста́тельница су́щи все́м, и лю́таго осужде́ния изба́ви мя́.
Сла́ва: Избавля́ющи мя́ от плене́ния, и одержа́щия душетле́нныя молвы́, и страсте́й лю́тых умерщвля́ющих мя́, не преста́й, Пресвята́я Отрокови́це, гре́шником засту́пнице, челове́ком гото́вая Помо́щнице.
И ны́не: Умерщвле́на мя́ всего́ жа́лом сме́ртным от преступле́ния оживи́, Пречи́стая, Я́же Жи́знь заче́ншая ми́рови Изба́вителя и Царя́, и к све́ту наста́ви мя́.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Умерщвле́на мя́ мно́гими преступле́ньми, Пречи́стая Де́во, оживи́, Я́же Жи́знь челове́ком неизрече́нно ро́ждшая, Богоро́дице, и твори́ти ми́ во́лю Госпо́дню наста́ви.
Тя́ предста́тельницу и сте́ну ве́рнии вси́ стяжа́хом, и́же во глубине́ зо́л, и мо́лв, и печа́лей потопля́емии при́сно, Богоро́дице, Еди́на ве́рным прибе́жище.
Сла́ва: Увяди́вшая сады́ безбо́жия, Пренепоро́чная, Твои́м Святы́м прозябе́нием, расту́щую во мне́ при́сно вра́жию зло́бу потреби́, Пречи́стая.
И ны́не: Освяти́ мо́й у́м, и просвети́ се́рдце мое́, Свята́я Ма́ти Бо́жия, и одержа́щих мя́ зо́л измени́: да Тя́ сла́влю тве́рдую засту́пницу мою́.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 8:
О чудесе́ но́ваго! О стра́шнаго та́инства! Взыва́ше А́гница, Сы́на зря́щи на Дре́ве кре́стнем просте́рта: что́ Се́ Сло́ве Бо́жий безсме́ртный? Ка́ко ме́ртв зри́шися, и зе́млю коле́блеши я́ко Всеси́лен? Но воспева́ю Твое́ стра́шное и Боже́ственное схожде́ние.
ПЕ́СНЬ 7
Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́, Го́споди Бо́же во ве́ки.
Ми́лостива бу́ди ми́, Де́во, и ура́нена мя́ ору́жием греха́, пла́стырем исцели́ Твоея́ моли́твы: и огня́ негаси́маго исхити́ мя во ве́ки.
Изба́ви мя́, Ма́ти Спа́сова, одержа́щаго лю́таго плене́ния, помышле́ний лука́вых, и одержа́ний прегреше́ния, я́ко да при́сно спаса́емь, по до́лгу Тя́ сла́влю.
Сла́ва: Ны́не к Тебе́ прибега́ю, Богома́ти, прегреше́ний плени́цами стя́гнут: за милосе́рдие ми́лости разреши́ мя, Де́во, и от бесо́в изба́ви муче́ния и зло́бы.
И ны́не: Уще́дри и спаси́ мя, Де́во, Я́же Ще́драго ро́ждши Бо́жия Сло́ва: и све́том, и́же в Тебе́, озари́ ду́шу мою́, и от бесо́в изба́ви мя́ лю́таго кова́рства.
ПЕ́СНЬ 8
Ирмо́с: Седмери́цею пе́щь халде́йский мучи́тель Богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
И́же по всему́ соверше́н, и естество́м непристу́пен, яви́ся прикоснове́н мне́, пло́тию обложе́н из Тебе́, Неискусобра́чная: Его́же приле́жно моли́, беззако́ний мои́х бре́мя облегчи́ти, и суда́ бу́дущаго изба́вити мя́.
Я́же Судию́ и Го́спода ро́ждши па́че сло́ва, Сего́ я́ко Сы́на Твоего́, Пресвята́я, умоли́: в Ча́с Суда́ осужде́ния, и огня́, и тьмы́ несвети́мыя, и скре́жета зубна́го изба́вити мя́, ве́рою благоче́стно пою́щаго Тя́ всегда́.
Сла́ва: Богороди́тельнице Пречи́стая, души́ моея́ я́звы, и грехо́вныя собла́зны очи́сти, исто́чником отмыва́ющи, и́же из ре́бр Рождества́ Твоего́, и и́же от ни́х поте́кшими струя́ми: к Тебе́ бо взыва́ю, и к Тебе́ прибега́ю, и Тебе́ молю́ Богоблагода́тную.
И ны́не: Умерщвле́нную ду́шу мою́ угрызе́нием змии́ным, Еди́на я́ве Живо́т ро́ждшая, Пренепоро́чная, оживи́: и на́с ра́ди, Де́во, Рожде́ннаго, де́йствовати поспеши́ хоте́ния, вопию́щу: о́троцы благослови́те, свяще́нницы воспо́йте, лю́дие превозноси́те Его́ во ве́ки.
ПЕ́СНЬ 9
Ирмо́с: Ужасе́ся о се́м Не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с. Те́м Тя́ Богоро́дицу а́нгелов и челове́к чинонача́лия велича́ют.
Просвети́, Две́ре Све́та, ослепле́нную ду́шу мою́ страстьми́, и лука́выми по́мыслы очерне́вшую, и бе́дствующую: и изба́ви мя́ напа́стей, и от бесо́в озлобле́ния и истяза́ния лю́таго, и бу́дущаго пла́мене и му́ки.
Пощади́ мя, Спа́се, рожде́йся от Де́вы, и сохрани́вый Ро́ждшую Тя́ нетле́нну и по Рождестве́: егда́ ся́деши суди́ти дело́м мои́м, беззако́ния и грехи́ моя́ пре́зри, я́ко безгре́шен, и я́ко Бо́г ми́лостив и Человеколю́бец.
Сла́ва: Нося́щи Небе́сный О́гнь рука́ма я́ко клеща́ми, Богоблагода́тная, ду́ши моея́ стра́сти попали́, Чи́стая, и стра́шнаго осужде́ния и огня́, и томле́ния лю́таго бесо́вскаго свободи́ мя.
И ны́не: Осия́нием Твои́м мы́сленным просвети́ на́ша помышле́ния, и сердца́ и ра́зумы, Отрокови́це Богоблагода́тная, я́ко да стезя́ми живо́тными пра́ве ходя́ще, ми́лость получи́м, возвеща́юще при́сно хвалы́ Твоя́.
Та́же, Досто́йно е́сть: Трисвято́е. По О́тче на́ш: тропа́рь, и про́чее обы́чно, и отпу́ст.
Пятница 
В пято́к у́тра 
по 1-м стихосло́вии седа́льны кре́стны, гла́с 8:
Ви́дя разбо́йник Нача́льника жи́зни на кресте́ ви́сяща, глаго́лаше: а́ще не бы́ Бо́г бы́л вопло́щься, И́же с на́ми распны́йся, не бы со́лнце лучы́ своя́ потаи́ло, ниже́ бы земля́ трепе́щущи трясла́ся. Но вся́ терпя́й, помяни́ мя, Го́споди, во Ца́рствии Твое́м.
Сти́х: Возноси́те Го́спода Бо́га на́шего, и покланя́йтеся подно́жию но́гу его́, я́ко свя́то е́сть.
Посреде́ двою́ разбо́йнику ме́рило пра́ведное обре́теся Кре́ст Тво́й, о́вому у́бо низводи́му во а́д тягото́ю хуле́ния, друго́му же легча́щуся от прегреше́ний к позна́нию богосло́вия: Христе́ Бо́же, сла́ва Тебе́.
Сла́ва, и ны́не, КрестоБогоро́дичен: Сы́на Твоего́ Де́во, и Бо́га Кресто́м сохраня́еми при́сно, бесо́вския прило́ги отгоня́ем и ко́зни: су́щую Тя́ Богоро́дицу вои́стинну воспева́юще, и любо́вию вси́ ро́ди блажи́м, Пречи́стая, я́коже прорекла́ еси́: те́мже на́м согреше́ний оставле́ние моли́твами Твои́ми да́руй.
По 2-м стихосло́вии седа́льны кре́стны, гла́с 8:
Посреде́ Еде́ма дре́во процвете́ сме́рть, посреде́ же всея́ земли́ дре́во прозябе́ живо́т: вкуси́вше бо пе́рвое нетле́ннии су́ще, тле́нни бы́хом: получи́вше же второ́е, нетле́ния напита́хомся: Кресто́м бо спаса́еши я́ко Бо́г ро́д челове́ческий.
Сти́х: Бо́г же Ца́рь на́ш пре́жде ве́ка, соде́ла спасе́ние посреде́ земли́.
В раи́ мя́ у́бо пре́жде дре́во обнажи́, вкуше́нием вра́г внося́ умерщвле́ние: кре́стное же дре́во живота́ ве́чнаго одея́ние челове́ком нося́, водрузи́ся на земли́, и ми́р ве́сь испо́лнися вся́кия ра́дости: его́же зря́ще возноси́ма, Бо́гу ве́рою лю́дие согла́сно возопии́м: испо́лнь сла́вы до́м Тво́й.
Сти́х: Ди́вен Бо́г во святы́х Свои́х, Бо́г Изра́илев.
Му́ченичен: Све́том Небе́сным просвеща́ется дне́сь се́й хра́м: в не́м бо во́инства а́нгельская ра́дуются, с ни́миже и челове́честии ли́цы веселя́тся, в па́мять страстоте́рпец. те́х мольба́ми низпосли́, Христе́, ми́ру Твоему́ ми́р, и ве́лию ми́лость.
Сла́ва, и ны́не, КрестоБогоро́дичен: И́же от крове́й Твои́х чи́стых вопло́щшагося, и па́че ума́ от Тебе́, Чи́стая, роди́вшагося, на Дре́ве ви́сяща посреде́ злоде́ев зря́щи, утро́бою боля́ше, и ма́терски пла́чущи вопия́ше: увы́ Мне́, Ча́до Мое́! Что́ Боже́ственное и неизрече́нное смотре́ние Твое́, и́мже оживи́л еси́ созда́ние Твое́? Воспева́ю Твое́ благоутро́бие.
По 3-м стихосло́вии седа́лен, гла́с 8:
Подо́бен: Повеле́нное:
Твои́м Кресто́м, Христе́ Спа́се, и сме́ртию, мучи́тельство вра́жие низложи́ся, и сме́рть умертви́ся, и ме́ртвыя я́же име́яше а́д от ве́ка в себе́ свя́занныя, внеза́пу отпусти́ пле́нники вся́, воспева́ющыя держа́ву Твою́, и стра́шное Твое́, Бла́же, и Боже́ственное схожде́ние, и́мже все́х спа́сл еси́.
Обоже́ния ло́жнаго упова́ния родонача́льник тле́ния, я́же от него́ все́м вино́вен яви́ся. Ты́ же Кресто́м Твои́м жи́знь источа́еши я́ко Преблаги́й: во́лею бо пригвожде́н бы́л еси́, да от пе́рваго разреши́ши осужде́ния. Те́мже воспева́ем Твою́, Христе́, во́льную стра́сть.
Сла́ва, и ны́не, КрестоБогоро́дичен: Нескве́рная А́гница, А́гнца и Па́стыря ви́сяща на Кресте́ зря́щи, вопия́ше: Ча́до Мое́, что́ стра́нное у́бо и ненаде́жное сие́ зре́ние? Ка́ко Жи́знь все́х сме́ртию осужда́ется земны́м подо́бне? Но воскресни́ тридне́вно из ме́ртвых, Сло́ве, я́коже ре́кл еси́: да ра́дующися сла́влю Тя́.
Кано́н Честно́му и Животворя́щему Кресту́. Творе́ние Ио́сифово. Гла́с 8:
ПЕ́СНЬ 1
Ирмо́с: Кре́ст начерта́в Моисе́й впря́мо жезло́м, Чермно́е пресече́, Изра́илю пешеходя́щу, то́же обра́тно фарао́новым колесни́цам уда́рив совокупи́, вопреки́ написа́в непобеди́мое ору́жие. Те́м Христу́ пои́м Бо́гу на́шему, я́ко просла́вися.
Дла́ни Боже́ственныя на Кресте́, Иису́се, распросте́р, к Себе́ собра́л еси́ руку́ Твое́ю созда́ние: и от ру́ки лука́ваго все́х свободи́л еси́, и покори́л еси́ и руко́ю держа́вною Царю́ все́х. Те́мже ве́рнии пои́м вели́честву Твоему́, я́ко просла́вися.
Вре́дно бы́сть во Еде́ме дре́ва го́рькое вкуше́ние, сме́рть вве́дшее: Христо́с же умертви́вся на дре́ве, все́м живо́т источи́, и уби́в зми́я Боже́ственною си́лою. Те́мже тому́ пои́м Бо́гу на́шему, я́ко просла́вися.
Му́ченичен: Хра́брствовавше, Иису́се, му́ченик мно́жество, Кресто́м же и стра́стию Твое́ю на стра́сти проти́ву воста́ша, и пред враги́ Тя́ ца́рствующаго тва́рию испове́даша: терпе́ша же муче́ния и беды́ безме́рныя. Те́мже Твою́ улучи́ша сла́ву вси́, сла́вы Го́спода.
Му́ченичен: Кропле́нием богоде́тельныя честны́я Твоея́ кро́ве, му́ченицы Твои́, Го́споди, избавле́ние обре́тше, кро́ви своя́ вои́стинну излия́ша, непра́ведно му́чими бы́ша же́ртвы приноси́ти скве́рным бесо́м душетле́нным. Те́мже честна́я заколе́ния Тебе́ принесо́ша, Царю́ все́х.
Богоро́дичен: Я́ко ви́де Тя́ на Кресте́ пригвожда́ема, вся́ ви́дящаго, непоро́чная рыда́ющи глаго́лаше: что́ сие́, Ча́до Мое́? Что́ Ти́ возда́ша насла́ждшиися мно́гих Твои́х дарова́ний? Ка́ко претерплю́ боле́зни? Сла́ва Твоему́ благоутро́бию, и смотре́нию стра́шному, Долготерпели́ве.
Други́й кано́н пресвяте́й Богоро́дице. Гла́с 8.
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Омраче́нную сластьми́ жития́ ду́шу мою́, Богома́ти, и мирски́ми печа́льми безвре́менно смуща́ему, просвеще́нием Твои́м просвети́.
Отверзо́шася две́ри небе́сныя Боже́ственным Твои́м Рождество́м, Богома́ти: в ни́хже вхо́д да́ждь души́ мое́й я́ко ми́лостива, и к те́м наста́ви мя́.
Устреле́ную стрело́ю лука́ваго, и ко́зньми о́наго, и кова́рствы уязвле́ную ду́шу мою́, Де́во, ми́лостию Твое́ю исцели́.
Я́же ненаде́ющихся наде́жда, па́дших исправле́ние, све́т Боже́ственный ро́ждшая, ду́шу мою́ су́щую во тьме́ просвети́.
ПЕ́СНЬ 3
Ирмо́с: Же́зл во о́браз та́йны прие́млется, прозябе́нием бо предразсужда́ет свяще́нника, неплодя́щей же пре́жде Це́ркви, ны́не процвете́ Дре́во Креста́ в держа́ву и утвержде́ние.
В че́рную у́тварь измени́ся со́лнце, зря́ на дре́ве Тебе́ непра́ведно воздви́жена: и распаде́ся ка́мение, и земля́ вся́ стра́хом тряса́шеся, Еди́не Спа́се, все́х избавле́ние.
Распросте́р ру́це Моисе́й, вообража́ше Кре́ст честны́й: Его́же мы́ ны́не вообража́юще благому́дренне, полки́ иноплеме́нныя вся́ бесо́вския побежда́ем, вре́да вся́каго те́х кроме́ пребыва́юще.
Му́ченичен: Стра́сти терпя́ще страстоте́рпцы, стра́сть образова́ху, многообра́зным страсте́м причасти́шася, во́лею страда́вшаго, и стра́сти умертви́вшаго, и живо́т ми́ру возсия́вшаго.
Му́ченичен: Невозвра́тно муче́ния пу́ть ше́ствовавше, преткнове́ния пре́лести от серде́ц низложи́ша благосла́внии страстоно́сцы, и устреми́шася ко упокое́нию Боже́ственному веселя́щеся.
Богоро́дичен: Зако́нных кроме́ обы́чаев челове́ческих, Тебе́, Ча́до, роди́х, Богоро́дица пла́чущи веща́ше: и ка́ко беззако́ннии воздвиго́ша Тя́ на Дре́во, посреде́ беззако́нных, еди́наго зако́н жи́зни положи́вшаго?
И́н Ирмо́с: Небе́снаго кру́га Верхотво́рче, Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, еди́не Человеколю́бче.
Воздыха́ния немо́лчная, и приле́жныя сле́зы, и сокруше́нно се́рдце да́ждь ми́, Де́во, да пла́чуся соде́янных мно́ю, и совозраста́ющыя моя́ стра́сти потреби́, еди́на Всепе́тая.
Дрема́ньми отягче́нную грехо́вными, и ко а́дове утро́бе низпопо́лзшуюся ду́шу мою́ исхити́, Влады́чице, и помышле́ние покая́ния и́стиннаго пода́ждь ми́, Богоблаже́нная.
Умиле́ния любо́вь, и доброде́телей да́руй, Всенепоро́чная, погруже́нней души́ мое́й прегреше́ньми, и небе́сное житие́ возлюби́ти, и Бо́жие жела́ние име́ти.
На Тя́ упова́ние возлага́ю, Ма́ти Бо́жия, и отча́яния вско́ре изба́влюся: ве́м бо, ве́м Твоего́ благоутро́бия бога́тство, и кре́пость све́дый дерзнове́ния Твоего́.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство, разуме́х дела́ Твоя́, и просла́вих Твое́ Божество́.
Я́ко ке́др благоче́стие, ве́ру я́ко кипари́с, любо́вь же я́ко пе́вк нося́ще, Кресту́ Боже́ственному поклони́мся.
Кресто́м Твои́м, Спа́се, ра́й отве́рзеся, и осужде́нный челове́к па́ки вни́де въо́нь, Твою́ велича́я благосты́ню.
Умерщвле́ныя оживи́л еси́, Спа́се, челове́ки, ме́ртв бы́в, и зми́я умертви́л еси́ гре́х вве́дшаго.
Му́ченичен: Страсте́м бы́вше сообра́зни Христо́вым Боже́ственнии му́ченицы, прича́стницы же и све́тлости небе́сныя яви́шася.
Му́ченичен: Украси́стеся, му́ченицы, сло́ву кра́сному соедини́вшеся: и све́тло просвети́стеся, со́лнце пра́ведное возлюби́вше.
Богоро́дичен: Но́во Отроча́ родила́ еси́, пре́жде ве́к су́ща соверше́ннаго, Отрокови́це Всенепоро́чная, и Кресто́м соверша́юща вся́ческая, и бла́гостию.
И́н Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Я́же Бо́га Сло́ва неизрече́нно ро́ждшая, души́ моея́ стру́пы обяжи́, де́йственным бы́лием, кро́вь сы́на Твоего́ честну́ю возлия́вши, разруши́вшаго а́дово душетле́нное чре́во, и источи́вшаго ми́ру воскресе́ние.
Неве́сто Бо́жия, прегреше́ний очище́ние души́ мое́й струи́ низпосли́, и лука́вая отмы́й помышле́ния, чи́сте бы́ти то́й сподо́би: к Твоему́ бо хода́тайству, и Твое́й по́мощи, Богоро́дице Де́во, прибего́х.
К Твоему́ ны́не прибега́ю заступле́нию, Пречи́стая, предвари́ мя изба́вити лю́тыя бу́ри вра́жия, и смуща́ющих пото́ков беззако́ния: к Твоему́ же приста́нищу, и к Твое́й тишине́ неукло́нно, Богома́ти, наста́ви мя́.
Вра́г грехо́вными стрела́ми ду́шу мою́ всю́ уязви́, и оскверни́ сластьми́ мое́ се́рдце, и отврати́ от пути́ пра́ваго. Сего́ ра́ди вопию́ Ти: обрати́вши исцели́ мя, и спаси́.
ПЕ́СНЬ 5
Ирмо́с: О треблаже́нное Дре́во! на не́мже распя́ся Христо́с, Ца́рь и Госпо́дь: и́мже паде́ дре́вом прельсти́вый, тобо́ю прельсти́вся, Бо́гу пригвозди́вшуся Пло́тию, подаю́щему ми́р душа́м на́шым.
Оде́ждею нетле́ния, обнаже́ныя ны́ облещи́ возжеле́в, совле́клся еси́, и на Кресте́ распя́тся, обнажи́л еси́ вра́жия, Христе́, кова́рства: сего́ ра́ди Твоя́ страда́ния сла́вим.
Кро́вь из ре́бр исте́кшая спаси́тельная я́ве, ми́р очи́стила е́сть, ка́пищныя же кро́ви разруши́, и истле́вшыя плодо́м разу́мным обнови́, и источи́ нетле́ние душа́м на́шым.
Му́ченичен: Просвеще́ни добро́тою многови́дных ра́н, му́ченицы сла́внии, Боже́ственною же кро́вию зна́менавшеся, возбраня́ющее пре́жде ору́жие проидо́ша я́ве, и всели́шася ра́дующеся в ра́й.
Му́ченичен: Я́ко ди́вен Ты́ еси́ во святы́х, Христе́, ве́рою Тебе́ возлюби́вших: от Тебе́ бо обогати́вшеся Боже́ственныя исцеле́ний ре́ки ми́рови источа́ют, и изсуша́ют излия́ние страсте́й на́ших.
Богоро́дичен: Неду́говавшыя грехо́м ны́ исцели́ла еси́, Де́во, ро́ждши Спа́са и Врача́ все́х, на Дре́ве кре́стнем пригвожде́ннаго, Пречи́стая, и источи́вша спасе́ние душа́м на́шым.
И́н Ирмо́с: Вску́ю мя́ отри́нул еси́ от Лица́ Твоего́, Све́те Незаходи́мый, и покры́ла мя́ е́сть чужда́я тьма́, окая́ннаго; но обрати́ мя, и к све́ту за́поведей Твои́х пути́ моя́ напра́ви, молю́ся.
Со все́м усе́рдием тщу́ся к Твоему́, Всенепоро́чная, заступле́нию и душе́вное о́ко возвожду́: не отврати́ мене́, но заступи́ мя я́ко Блага́я, и изба́ви мя́, и прегреше́ний мои́х скве́рну отмы́й.
Я́д смертоно́сен грехо́вными зубы́ вложи́ся: но того́ погуби́ гвоздьми́ и копие́м Боже́ственным Рождества́ Твоего́, за милосе́рдие на́с ра́ди пло́тию пострада́вшаго, Еди́на Всепе́тая.
Умерщвле́нна мя́ нра́вом, и истле́вшаго прегреше́ньми, оживи́, Ро́ждшая Живо́т ве́чный, и обновле́нием духо́вным, к нетле́нию претвори́ мя, Богоблаже́нная.
Лука́вства бесо́вскаго, и зло́бы челове́ческия изба́ви мя́, Влады́чице, и душе́вную боле́знь, и теле́сную вско́ре исцели́, Ро́ждшая Еди́на вся́кия пло́ти и согреше́ний Врача́, Спа́са и Го́спода.
ПЕ́СНЬ 6
Ирмо́с: Во́днаго зве́ря во утро́бе дла́ни Ио́на крестови́дно распросте́р, спаси́тельную стра́сть прообража́ше я́ве: те́м тридне́вен изше́д, преми́рное воскресе́ние прописа́ше, пло́тию пригвожде́наго Христа́ Бо́га, и тридне́вным воскресе́нием ми́р просве́щшаго.
Кре́ст водрузи́ся на ме́сте ло́бнем посреде́ земли́, и посреде́ рая́ прозя́бшую дре́вом я́зву исцели́: Месси́а бо Иису́с посреде́ беззако́нных разбо́йник, Еди́н Пра́ведный яви́ся, с Собо́ю совоздви́же вся́, и с высоты́ па́дшаго в пропа́сть вве́рже.
Лу́к, Христе́, напря́г Боже́ственный, всечестны́й Тво́й Кре́ст, испусти́л еси́ стре́лы на уби́йцу: гво́зди же руку́ Твое́ю, Влады́ко, вонзи́л еси́ в того́ гневли́вое и всескверна́вое се́рдце: и до конца́ того́ умертви́л еси́, и от него́ умерщвле́ныя, Ще́дре, оживи́л еси́.
Му́ченичен: Кро́вным исте́кшым струя́м, из теле́с святы́х страда́лец, угаси́ша ду́хом ве́сь идолобе́сия пла́мень, и це́ркве честны́я бразды́ напои́ша, и кла́с израсти́ти сотвори́ша спасе́ния наде́жды и ве́ры: и́мже пита́ется вся́ка душа́, Боже́ственною благода́тию.
Му́ченичен: Воспаля́хуся огня́ мно́жае нра́вом, стра́ждущии сла́внии страстоте́рпцы, егда́ веще́ственным огне́м опаля́тися. Лука́вными судия́ми судо́м отдава́еми, и неуя́звлени сохраня́еми быва́ху де́йством и благода́тию Свята́го Ду́ха, венча́вшаго те́х зако́нно пострада́вших.
Богоро́дичен: Ору́жие се́рдце Твое́ про́йде, Пречи́стая Отрокови́це, зря́щи Сы́на Твоего́ на Кресте́ просте́рта, и стра́сти терпя́ща, и копие́м в Боже́ственная ре́бра пробода́ема во́лею, и закала́юща тьмы́ бори́тельнаго зми́я: те́мже пла́чущи ма́терски, Того́ велича́ла еси́.
И́н Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Отступи́х от Бо́га блу́дно жи́в, и ра́б сласте́й окая́нный бы́х, и вся́кия обнажи́хся доброде́тели Боже́ственныя: но посети́ мя́, Пречи́стая.
Бежа́тель бы́х от за́поведей да́нных ми́, и удали́вся от живота́ к сме́рти прибли́жихся: но наста́ви мя́ к возвраще́нию, Богома́ти Пречи́стая.
Житие́ мое́ лука́вно, испо́лнено нераде́ния: но ми́лость Твоя́ мно́гая и неизрече́нная, Пречи́стая, да одоле́ет и милосе́рдие бла́гости Твоея́ немощне́й мы́сли мое́й.
Спа́са и Изба́вителя ро́ждши, и Всеще́драго, уще́дри мя́, Чи́стая, и спаси́, и изба́ви от обыше́дших мя́, и напа́дающих неми́лостивно на не́мощь мою́.
ПЕ́СНЬ 7
Ирмо́с: Безу́мное веле́ние мучи́теля злочести́ваго лю́ди поколеба́, ды́шущее преще́ние и злохуле́ние богоме́рзкое: оба́че три́ о́троки не устраши́ я́рость зве́рская, ни о́гнь снеда́яй, но проти́во ды́шущу росоно́сному ду́ху, со огне́м су́ще поя́ху: препе́тый отце́в и на́с Бо́же благослове́н еси́.
Егда́ распросте́рся на Дре́ве кре́стнем, я́коже виногра́д сло́во О́тчее, мсто́ иска́пал еси́ та́йны, изменя́ющее пия́нство преступле́ния, и все́х веселя́щее, ве́дущих Тя́ Бо́га и Зижди́теля, во́лею стра́ждуща, и спаса́ющее пою́щыя: препе́тый отце́в и на́с Бо́же благослове́н еси́.
Распя́тие претерпе́л еси́, Христе́ мо́й Иису́се, поно́сное, уставля́ющее челове́ком все́ поноше́ние и воздыха́ние, же́лчи же вкуси́л еси́, го́ресть вся́ку зло́бную оте́мля, уязви́л еси́ ру́це Твои́, я́звы ще́дре душе́вныя на́шя исцеля́я, и пе́ти повелева́я: препе́тый Оте́ц на́ших Бо́же благослове́н еси́.
Му́ченичен: Боле́зньми неболе́зненный живо́т до́блии страда́льцы притяжа́ли есте́: те́мже на́шя боле́зни облегча́ете отню́д, благода́ть прие́мше свы́ше, святи́и, исцелева́ти стра́сти, и ду́хи отгоня́ти: и ве́рным предстоите́, и спаса́ете вопию́щыя: препе́тый Оте́ц на́ших Бо́же благослове́н еси́.
Му́ченичен: Ста́сте му́ченицы пред суди́щи Христа́ испове́дающе, пло́ть на́с ра́ди восприе́мшаго по на́м кроме́ тле́ния: и подо́бницы страсте́м Его́ явля́еми вои́стинну, огня́ озлобле́ния, и вся́кия ины́я му́ки претерпе́сте, в весе́лии зову́ще: препе́тый Оте́ц на́ших Бо́же благослове́н еси́.
Богоро́дичен: Печа́ли испо́лнихся зря́щи Тебе́, Сы́не, без пра́вды стра́ждуща, уязвля́юся душе́ю, копие́м уя́звлену Ти́ в ре́бра, Богоро́дица вопия́ше пла́чущи и рыда́ющи, еди́на Влады́чица, Ю́же досто́йно вси́ ублажа́ем, и благоче́стно зове́м: препе́тый оте́ц на́ших Бо́же благослове́н еси́.
И́н Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́ Го́споди Бо́же во ве́ки.
Вся́ еси́ светоно́сна, Све́т незаходи́мый, Де́во, прие́мши, и просвеща́ющи, Чи́стая, ве́рою Тебе́ вопию́щыя: Благослове́н, Пречи́стая, Пло́д Твоего́ чре́ва.
Да Твое́ человеколю́бие и ми́лость, Де́во, яви́ши, из глубины́ мя зо́л возведи́ вопию́ща: благослове́н, Пречи́стая, Пло́д Твоего́ чре́ва.
К Тебе́, Ма́ти Де́во, притека́ю, уязвля́емь стрела́ми душетле́нными: всего́ мя моли́твою Твое́ю огради́ вопию́ща: благослове́н, Пречи́стая, Пло́д Твоего́ чре́ва.
Изба́ви мя́, Ма́ти Спа́сова, одержа́щаго лю́таго плене́ния, помышле́ний лука́вых, и ви́н грехо́вных: я́ко да при́сно спаса́емь по до́лгу Тя́ сла́влю.
ПЕ́СНЬ 8
Ирмо́с: Благослови́те, о́троцы, Тро́ицы равночи́сленнии, Соде́теля Отца́ Бо́га, по́йте снизше́дшее Сло́во, и о́гнь в ро́су претво́ршее, и превозноси́те все́м жи́знь подава́ющаго, Ду́ха Всесвята́го во ве́ки.
Благослови́тся дре́во, и́мже вся́ потреби́ся я́же во Еде́ме ле́стная кля́тва, возра́стшая сне́дию лука́вою дре́ва, и Христо́с возно́сится препросла́вленный, и́же вознести́ся на не́м во́лею Свое́ю восхоте́вый за милосе́рдие.
Свяще́нно во премене́нии рука́ма, Присносла́вный, благословля́я вну́ки иногда́, о́браз явля́я свяще́ннаго дре́ва, и́мже благослове́ние все́м дарова́ся, прокля́тым зло́ю дре́ва сне́дию, и попо́лзшымся во глубину́ зо́л.
Исправля́ется все́ челове́чество, Влады́ко, Тебе́ распросте́рту бы́вшу на Кресте́, и по́лк паде́ лука́вых бесо́в, и разстоя́щаяся совокупле́ние прие́млют: и превозно́сится держа́ва вла́сти Твоея́, и си́ла Твоя́ во ве́ки.
Му́ченичен: Блаже́нную сла́ву, и пи́щу нетле́нную, и светоза́рна селе́ния насле́довасте ны́не, Боже́ственнии страда́льцы Госпо́дни, и небе́сным примеси́стеся чино́м, и присносла́вных наде́жд ва́ших коне́ц ны́не восприя́сте с весе́лием.
Му́ченичен: Ва́ше му́жество па́че со́лнца возсия́, светови́днии Христо́вы страда́льцы, и всю́ диа́волю пре́лесть Боже́ственною си́лою помрачи́ и ве́рных все́х сердца́ благочестному́дренне просвети́ во ве́ки.
Богоро́дичен: Мы́сленный о́блак, и се́нь свяще́ния, Престо́л Бо́жий, и Две́рь Све́та, Свети́льник, и Восто́к Сло́ва, ве́рнии вси́ имену́ем Тя́, Пречи́стая Де́во, вся́ сотво́ршаго Ма́ти су́щи благослове́нная.
И́н Ирмо́с: Седмери́цею пе́щь халде́йский мучи́тель богочести́вым неи́стовно разжже́, си́лою же лу́чшею спасе́ны сия́ ви́дев, Творцу́ и Изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Вседержи́тель Госпо́дь всели́выйся во утро́бу Твою́, и сто́лп утвержде́ния ве́рным Тя́ показа́: к Нему́же прибега́юще напа́стей избавля́емся и бе́д, и свобожда́емся искуше́ния, согла́сно пою́ще: свяще́нницы воспо́йте, лю́дие превозноси́те Его́ во ве́ки.
Свяще́ннаго, Влады́чице, отпадо́х жития́, ко греху́ невоздержи́мо влеко́мь, и си́м порабоща́емь, свобожде́ния е́же о Христе́ и пра́вды и́стинныя обнажи́хся: но не пре́зри мя́, Сокро́вище спасе́ния, к Тебе́ прибега́ющаго, на́га и обнища́вшаго.
Да испра́вится мольба́ моли́твы моея́ ко Го́споду, из утро́бы Твоея́ произше́дшему, Влады́чице: и от преступле́ния за́поведей да изба́вит мя́, и осужде́ния и кля́твы зако́нныя, и скве́рну да отмы́ет лю́тых мои́х прегреше́ний, я́ко Еди́н Ми́лостив.
Богороди́тельнице Пречи́стая, души́ моея́ я́звы, и грехо́вныя собла́зны очи́сти, исто́чником отмыва́ющи, и́же из ре́бр сы́на Твоего́, от ни́х поте́кшими струя́ми: к Тебе́ бо взыва́ю, и к Тебе́ прибега́ю, и Тебе́ призыва́ю, Богоблагода́тную.
Та́же, пое́м пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Сне́дию дре́ва ро́ду прибы́вшая сме́рть, Кресто́м упраздни́ся дне́сь: и́бо прама́терняя всеро́дная кля́тва разруши́ся, прозябе́нием чи́стыя Богома́тере: Ю́же вся́ си́лы небе́сныя велича́ют.
Свяще́ннейше Тя́ вознося́ще, Ще́дре, покланя́емся Твоему́ Кресту́, копию́ же и гу́бе, и тро́сти, и в руку́ вонзе́нным и в ногу́ святы́м гвозде́м, Влады́ко: и́миже обрето́хом соверше́нное оставле́ние, и ра́йскаго жития́ сподо́бихомся.
О ка́ко непра́ведно осужде́н бы́л еси́ пригвозди́тися на дре́ве распина́емь, пра́веднейший еди́не все́х Царю́, оправда́ти все́х ищя́й, ве́рою сла́вящих страда́ния Твоя́ во́льная, и смотре́ние, и Тебе́, Христе́ мо́й, ве́рно велича́ющих.
Му́ченичен: Те́ло преда́вше му́кам вседу́шно му́ченицы сла́внии, претерпе́ша ра́ны и ну́жную сме́рть, отсече́ние удо́в, и растерза́ния, и о́гненное опале́ние, любо́вию же разгара́еми ко Го́споду. Те́мже венцено́сцы на небесе́х живу́т.
Му́ченичен: И́же апо́столов и му́чеников сла́досте, моли́твами и́х все́х на́с ми́лости испо́лни, я́ко благоутро́бен, согреше́ний разреше́ние подая́, и лю́тых все́х избавле́ние, и Твоего́ Ца́рствия вселе́ние, Христе́ Бо́же, и́же на́с ра́ди явле́йся челове́к.
Богоро́дичен: Светови́дный черто́г яви́лася еси́, Де́во, все́льшемуся в Твою́ нетле́нную утро́бу, и стра́сть блаже́нную претерпе́вшему хоте́нием, и все́м безстра́стие пода́вшему за неизрече́нную ми́лость: Ему́же ве́рою покланя́ющеся, Тебе́ благоче́стно велича́ем.
И́н Ирмо́с: Ужасе́ся о се́м Не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее Небе́с. Те́м Тя́ Богоро́дицу А́нгелов и челове́к чинонача́лия велича́ют.
Вои́стинну Богома́ти су́щаго Бо́га, моля́щи не преста́й Его́же родила́ еси́, грехо́в оставле́ние рабо́м Твои́м пода́ти, и всесоверше́нное проще́ние те́м ны́не соде́янных зо́л: и си́х сподо́бити со все́ми святы́ми ве́чнаго наслажде́ния.
Кре́постию и си́лою духо́вною, и ору́жием, и держа́вою, препоя́ши смире́нную ду́шу мою́, Пресвята́я Богоро́дице, и кре́стным ору́жием облецы́, и греха́ моего́ ра́ны очи́сти, росо́ю Твоего́ человеколю́бия, и вели́кою ми́лостию Твое́ю.
Спасе́ния бу́ди ми́ сто́лп, Чи́стая, бесо́в безде́льны сотвори́ полки́, и напа́стей молву́, и беды́ отгоня́ющи, и страсте́й нахо́ды дале́че прогоня́ющи, и чи́стое даю́щи свобожде́ние.
Чи́стая препросла́вленная Ма́ти Бо́жия, пою́щыя Тя́ любо́вию спаси́, и искуше́ний молву́ разоря́ющи ми́лостивно: я́ко Бо́га бо ро́ждши, Де́во, вся́ ели́ко хо́щеши твори́ти мо́жеши, и подае́ши ми́лость невозбра́нно. Те́мже Тя́ вси́ велича́ем.
Та́же, Досто́йно е́сть: Ектениа́, и свети́лен, и псалмы́ обы́чныя.
На стихо́вне стихи́ры кре́стны, гла́с 8:
Моисе́ев же́зл прообража́ше честны́й кре́ст Тво́й, Спа́се на́ш: те́м бо спаса́еши, я́ко из глубины́ морски́я, лю́ди Твоя́, Человеколю́бче.
Сти́х: Испо́лнихомся зау́тра ми́лости Твоея́, Го́споди, и возра́довахомся, и возвесели́хомся: во вся́ дни́ на́шя возвесели́хомся, за дни́, в ня́же смири́л ны́ еси́, ле́та, в ня́же ви́дехом зла́я. И при́зри на рабы́ Твоя́, и на дела́ Твоя́, и наста́ви сы́ны и́х.
Е́же дре́вле во Еде́ме в раи́, дре́во сне́дное прозябло́ е́сть посреде́ садо́в: Це́рковь же Твоя́, Христе́, Кре́ст Тво́й процвете́, источа́ющь всему́ ми́ру жи́знь. Но о́но у́бо умертви́ сне́дию я́дшаго Ада́ма: сие́ же жи́ва сотвори́, ве́рою спа́сшася разбо́йника. Его́же спасе́ния прича́стники и на́с яви́, Христе́ Бо́же, и́же стра́стию Твое́ю разруши́вый, я́же на ны́ ко́зни вра́жия, и сподо́би на́с Ца́рствия Твоего́, Го́споди.
Сти́х: И бу́ди све́тлость Го́спода Бо́га на́шего на на́с, и дела́ ру́к на́ших испра́ви на на́с, и де́ло ру́к на́ших испра́ви.
Му́ченичен: Что́ ва́с нарече́м, святи́и? Херуви́мы ли? Я́ко на ва́с почи́л е́сть Христо́с. Серафи́мы ли? Я́ко непреста́нно просла́висте Его́. А́нгелы ли? Те́ла бо отврати́стеся. Си́лы ли? Де́йствуете бо чудесы́. Мно́гая ва́ша имена́, и бо́льшая дарова́ния. Моли́те спасти́ся душа́м на́шым.
Сла́ва, и ны́не, КрестоБогоро́дичен: Не терплю́, Ча́до, ви́дящи Тя́ на Дре́ве усну́вша, бо́дрость все́м подаю́щаго, я́ко да и́же дре́вле преступле́ния плодо́м, сно́м поги́бельным усну́вшым, Боже́ственную и спаси́тельную бо́дрость пода́си: Де́ва глаго́лаше пла́чущися, Ю́же велича́ем.
Та́же, Бла́го е́сть: Трисвято́е. По О́тче на́ш: Тропа́рь, ектениа́, и ча́с пе́рвый, псалмы́ обы́чныя, и отпу́ст.
В пято́к блаже́нны, гла́с 8:
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х, еди́не Ще́дре, Небе́сному Ца́рствию Твоему́.
Сти́х: Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Распросте́рл еси́, Христе́, дла́ни на Дре́ве, и лука́вая нача́ла и вла́сти обличи́в, спа́сл еси́ от те́х вре́да благоче́стно славосло́вящыя Тя́.
Сти́х: Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще Мене́ ра́ди.
Копие́м прободе́ся ви́ся на Дре́ве, источи́л еси́ на́м пото́ки безсме́ртия, умерщвле́ным без ума́ преступле́нием: те́мже со стра́хом сла́вим Тя́.
Сти́х: Ра́дуйтеся и весели́теся, я́ко мзда́ ва́ша мно́га на Небесе́х.
Стра́нни земны́х явля́емых сла́дких введе́ния, стра́нным себе́ изда́ша му́кам страда́льцы, уязвля́юще отсту́пника свои́ми святы́ми я́звами.
Сла́ва: И́же от безнача́льныя Тро́ицы еди́н сы́й, стра́сть на Кресте́ претерпе́л еси́ во́лею: страсте́й мои́х изсуши́ вся́ пото́ки, и спасе́ния сподо́би мя́.
И ны́не: Емману́ила А́гнца Бо́жия и Сло́ва, ви́дящи пло́тию ви́сяща на Дре́ве, А́гница еди́на Нескве́рная и Де́ва, печа́лию одержи́ма бя́ше слезя́щи.
В пято́к ве́чера 
на Го́споди, воззва́х, стихи́ры му́ченичны, гла́с 8:
Сти́х: А́ще беззако́ния на́зриши, Го́споди, Го́споди, кто́ постои́т? Я́ко у тебе́ очище́ние е́сть.
Му́ченицы Госпо́дни вся́ко ме́сто освяща́ете, и вся́к неду́г уврачу́ете: и ны́не моли́те, изба́витися от се́тей вра́жиих душа́м на́шым, мо́лим вы́.
Сти́х: И́мене ра́ди Твоего́ потерпе́х Тя́, Го́споди, потерпе́ душа́ моя́ в сло́во Твое́, упова́ душа́ моя́ на Го́спода.
Му́ченицы Твои́, Го́споди, забы́вше жите́йская, и небре́гше о муче́ниих, бу́дущия ра́ди жи́зни, Тоя́ насле́дницы яви́шася: те́мже и со А́нгелы ра́дуются. Те́х моли́твами, да́руй лю́дем Твои́м ве́лию ми́лость.
Сти́х: От стра́жи у́тренния до но́щи, от стра́жи у́тренния, да упова́ет Изра́иль на Го́спода.
А́ще ка́я доброде́тель, и а́ще ка́я похвала́, подоба́ет святы́м: мече́м бо преклони́ша вы́и, Тебе́ ра́ди прекло́ньшаго Небеса́ и соше́дшаго: излия́ша кро́ви своя́, Тебе́ ра́ди истощи́вшаго Себе́, и зра́к ра́бий прие́мша: смири́шася да́же до сме́рти, нищету́ Твою́ подража́юще. и́хже моли́твами, по мно́жеству щедро́т Твои́х, Бо́же, поми́луй на́с.
И́ны стихи́ры подо́бны, гла́с 8.
Подо́бен: О пресла́внаго чудесе́!:
Сти́х: Я́ко у Го́спода ми́лость, и мно́гое у него́ избавле́ние: и то́й изба́вит Изра́иля от все́х беззако́ний его́.
Дре́ву непло́дному уподо́бихся, о́бразом я́ко ли́ствием тще́тным обложе́н: и бою́ся, Влады́ко. Да не отсе́к, отсле́ши мя́ во о́гнь неугаси́мый ве́чный. Но пода́ждь обраще́ния мне́ вре́мя, я́ко да принесу́ Ти доброде́тельных дея́ний пло́д до́брый, и сподо́блюся Ца́рствия Твоего́.
Сти́х: Хвали́те Го́спода вси́ язы́цы, похвали́те Его́ вси́ лю́дие.
Го́споди, Го́споди, Твоего́ раба́ мене́, мно́го прогневля́юща Твою́ бла́гость на вся́кий де́нь, Человеколю́бче, не отве́ржи от лица́ Твоего́, Христе́, ниже́ накажи́ твои́м пра́ведным гне́вом: согреши́х, согреши́х Ти́, я́ко никто́же и́н, испове́дую, уще́дри и спаси́ мя, Твоея́ Ма́тере моли́твами.
Сти́х: Я́ко утверди́ся ми́лость Его́ на на́с, и и́стина Госпо́дня пребыва́ет во ве́к.
Егда́ ся́деши во Сла́ве Твое́й, я́ко Ца́рь все́х, на престо́ле суда́, предстоя́щым стра́хом Ти́ святы́м А́нгелом Твои́м, и предста́нет Ти́ естество́ все́ челове́ческое, Христе́, суди́тися иму́щее: тогда́ моли́твами Ма́тере Твоея́, Го́споди, от все́х изба́ви му́к усо́пшыя ве́рно.
Сла́ва, и ны́не, Богоро́дичен: Ца́рь небе́сный за человеколю́бие на земли́ яви́ся, и с челове́ки поживе́: от Де́вы бо чи́стыя пло́ть прие́мый. И из Нея́ проше́дый с восприя́тием, еди́н е́сть Сы́н, сугу́б естество́м, но не Ипоста́сию. Те́мже соверше́нна Того́ Бо́га, и соверше́нна Челове́ка вои́стинну пропове́дающе, испове́дуем Христа́ Бо́га на́шего: Его́же моли́, Ма́ти безневе́стная, поми́ловатися душа́м на́шым.
Та́же, Све́те ти́хий: И про́чее я́ко обы́чай.
На стихо́вне стихи́ры, гла́с 8:
Му́ченицы Госпо́дни, моли́те Бо́га на́шего, и испроси́те душа́м на́шым мно́жество щедро́т, и очище́ние мно́гих прегреше́ний, мо́лимся.
Сти́х: Блаже́ни, я́же избра́л и прия́л еси́, Го́споди.
Поко́ин: Пла́чу и рыда́ю, егда́ помышля́ю сме́рть, и ви́жду во гробе́х лежа́щую, по о́бразу Бо́жию созда́нную на́шу красоту́, безъобра́зну и безсла́вну, не иму́щую ви́да. Оле чудесе́, что́ е́же о на́с сие́ бы́сть та́инство! Ка́ко преда́хомся тле́нию? Ка́ко припряго́хомся сме́рти? вои́стинну Бо́жиим повеле́нием, я́коже е́сть пи́сано, подаю́щаго преста́вльшымся упокое́ние.
Сти́х: Ду́шы и́х во благи́х водворя́тся.
Сме́рть Твоя́, Го́споди, безсме́ртия бы́сть хода́таица: а́ще бы не во гро́бе положе́н бы́л еси́, не бы ра́й отве́рзлся, те́мже преста́вльшихся упоко́й, я́ко Человеколю́бец.
Сла́ва, и ны́не, Богоро́дичен: Чи́стая Де́во, Сло́ва Врата́, Бо́га на́шего Ма́ти, моли́ спасти́ся на́м.
Та́же, Ны́не отпуща́еши: И про́чее я́ко обы́чай, и отпу́ст.
В пято́к на повече́рии 
кано́н Пресвяте́й Богоро́дице, гла́с 8:
ПЕ́СНЬ 1
Ирмо́с: Пои́м Го́сподеви, прове́дшему лю́ди своя́ сквозе́ Чермно́е мо́ре, я́ко Еди́н сла́вно просла́вися.
Умертви́ пло́ти моея́ мудрова́ние, Пречи́стая Де́во, Я́же жи́знь ро́ждшая, и му́ки вся́кия изба́ви мя́.
Заре́ю пресве́тлою, от Тебе́, Де́во, возсия́вшаго, души́ моея́ зе́ницы просвети́: я́ко да сла́влю Тя́.
Сла́ва: Моли́ся, Влады́чице, Еди́на Свята́я Богоро́дице, я́ко да улучу́ в де́нь суда́ спасе́ние, и Боже́ственную све́тлость.
И ны́не: Пречи́стая Богоро́дице, утиши́ боле́зни се́рдца моего́, Я́же Христа́ неболе́зненно па́че ума́ и Сло́ва ро́ждшая.
ПЕ́СНЬ 3
Ирмо́с: Ты́ еси́ утвержде́ние притека́ющих к Тебе́, Го́споди: Ты́ еси́ све́т омраче́нных, и пое́т Тя́ ду́х мо́й.
Изба́ви мя́ моли́твами Твои́ми, Пречи́стая, вра́жиих стре́л: и от помышле́ний находя́щих, пощади́ се́рдце мое́.
Исцели́, Пренепоро́чная, души́ моея́ ра́ны, Ма́ти Бо́жия, утиши́ Твои́ми моли́твами серде́чное смуще́ние.
Сла́ва: Укроти́ неуста́вное помышле́ний мои́х, Чи́стая Влады́чице, и отими́ от души́ вся́ку печа́ль, Я́же Ра́дость ро́ждшая.
И ны́не: Ра́дуйся, спасе́ние притека́ющих к Тебе́, Де́во Ма́ти Христо́ва: ра́дуйся, апо́столов и му́чеников Похвало́.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство: разуме́х дела́ Твоя́, и просла́вих Твое́ Божество́.
Души́ моея́ я́звы, Сло́ве Бо́жий, исцели́, уязви́выйся мене́ ра́ди я́ко Человеколю́бец, и ума́ моего́ тьму́ просвети́.
Дрема́нием ле́ности моея́ со́н грехо́вный пости́же, Де́во: бо́дренною Твое́ю моли́твою воздви́гни мя́ к покая́нию.
Сла́ва: Я́же от исто́чник источи́вшая во́ду оставле́ния, Пренепоро́чная, се́рдце мое́ напо́й изсо́хшее вся́кими преступле́ньми.
И ны́не: Пресвята́я Богоневе́сто, Влады́чице ми́ра, Ты́ мя спаси́, бе́д пременя́ющи, и страсте́й молву́ отгоня́ющи.
ПЕ́СНЬ 5
Ирмо́с: У́тренююще вопие́м Ти́, Го́споди, спаси́ ны: Ты́ бо еси́ Бо́г на́ш: ра́зве Тебе́ ино́го не ве́мы.
При́зри, Пречи́стая, и услы́ши гла́с мо́й, и вся́ очи́сти беззако́ния моя́, Влады́чице.
Со́лнце незаходи́мое ро́ждшая, Богоро́дице, всего́ мя просвети́ омраче́ннаго страстьми́: да сла́влю Тя́ и хвалю́, Пренепоро́чная.
Сла́ва: Уще́дри, Пресвята́я Отрокови́це, ду́шу мою́, и изба́ви суда́, и ве́чнующаго муче́ния.
И ны́не: Неду́говавшую ду́шу мою́ исцели́, ро́ждшая все́х Взе́млющаго неду́ги, Пресвята́я Влады́чице.
ПЕ́СНЬ 6
Ирмо́с: Бе́здна грехо́в и прегреше́ний бу́ря мя́ смуща́ет, и во глубину́ ну́жднаго ре́ет мя́ отча́яния: но Твою́ кре́пкую ру́ку мне́ простри́, я́ко Петро́ви, о Упра́вителю, и спаси́.
Умертви́, Богоро́дице, пло́ти моея́ безчи́нная двиза́ния, Я́же умерщвле́ныя зло́бою оживи́вшая, Твои́м живы́м Рождество́м: я́ко да сла́влю Тя́, я́ко вину́ челове́ческаго обновле́ния.
Бе́здну щедро́т ро́ждши, Богоро́дице Де́во, ско́рбных жития́ ду́шу мою́ спаси́, и ра́дости духо́вныя две́ри отве́рзи ми́: на Тя́ бо Еди́ну наде́жду возложи́х.
Сла́ва: Да Твоя́ ра́достно воспою́ вели́чия, Де́во Пречи́стая, и вели́кую благода́ть чуде́с, безме́стная помышле́ния томя́щая мя́ всегда́, моли́твами Твои́ми премени́.
И ны́не: Родила́ еси́ па́че естества́ не́др Оте́ческих неразлу́чнаго, и Тобо́ю, Де́во к челове́ком бесе́довавша: но я́ко похвала́ на́с все́х, и утвержде́ние еси́, Богоро́дице, к Тебе́ прибега́ющыя уще́дри.
Та́же, Го́споди, поми́луй, три́жды. Сла́ва, и ны́не:
Седа́лен, гла́с 8:
Сло́во О́тчее на зе́млю сни́де, и а́нгел све́тел Богоро́дице глаго́лаше: ра́дуйся, Благослове́нная, Я́же черто́г Еди́на сохра́ньшая, зача́тие прие́мши Преве́чнаго Бо́га и Го́спода, да от пре́лести я́ко Бо́г спасе́т ро́д челове́ческий.
ПЕ́СНЬ 7
Ирмо́с: О́троцы евре́йстии в пещи́ попра́ша пла́мень дерзнове́нно: и на ро́су о́гнь преложи́ша вопию́ще: благослове́н еси́, Го́споди Бо́же, во ве́ки.
Увы́ мне́, ка́ко избе́гну му́к жду́щих мя́, зле́ пожи́в зде́? Ка́ко Судии́ Стра́шному явлю́ся окая́нный? Богороди́тельнице Влады́чице, помо́щница тогда́ бу́ди ми́.
Угаси́ пла́мень страсте́й мои́х, и утиши́ бу́рю се́рдца моего́, Богома́ти Чи́стая: и изба́ви мя́, Пречи́стая, бесо́в томле́ния, и огня́ ве́чнаго.
Сла́ва: Ви́ждь ско́рбь мою́, Де́во, ю́же наведе́ мно́жество зо́л мои́х: и пре́жде отше́ствия поко́й ми́ пода́ждь, Ма́терними Твои́ми моли́твами умоля́ющи Сы́на Твоего́.
И ны́не: Пла́мень страсте́й се́рдца моего́ погаси́ росо́ю Твое́ю, Де́во, и огня́ стра́шнаго исхити́, Отрокови́це, и ве́чнаго суда́ и бесо́вскаго томле́ния.
ПЕ́СНЬ 8
Ирмо́с: Благослови́те, о́троцы, Тро́ицы равночи́сленнии, Соде́теля Отца́ Бо́га, по́йте снизше́дшее Сло́во, и о́гнь в ро́су претво́ршее, и превозноси́те все́м жи́знь подава́ющаго, Ду́ха Всесвята́го во ве́ки.
Умертви́, Де́во, вся́ теле́сная на́ша двиза́ния, Я́же ме́ртва зми́я живоно́сным Рождество́м Твои́м соде́лавши: и жи́знь нестаре́ющую улучи́ти на́м помоли́ся, я́ко да Тя́ пое́м во ве́ки.
Тя́, Богороди́тельнице, на по́мощь всегда́ призыва́ю, не посрами́ мене́ стяжа́вшаго студу́ дела́: но уще́дри мя́, Пречи́стая, и пла́мене исхити́, и ве́чных изба́ви муче́ний.
Сла́ва: Обра́дованная помо́щница ми́ яви́ся во обстоя́нии зо́л, избавля́ющи от находя́щих ми́ бесо́вских наве́т, я́ко да ублажа́ю Тя́ всегда́, Богоро́дице, Предста́тельнице все́х.
И ны́не: Пресвята́я Отрокови́це, апо́столов похвало́, му́чеников сла́во, сла́вы ве́чныя прича́стника мя́ сотвори́, взыва́юща: благослови́те Ду́ха Пресвята́го во ве́ки вся́.
ПЕ́СНЬ 9
Ирмо́с: Уста́вы прешла́ еси́ естества́, Соде́теля заче́нши и Го́спода, и две́рь спасе́ния ми́рови была́ еси́: те́м Тя́, Богоро́дице, непреста́нно велича́ем.
Све́том Твои́м невече́рним, Две́ре Све́та, души́ моея́ тьму́ отжени́ лю́тую, и покая́ния ми́ пути́ светоза́рныя покажи́: я́ко да ше́ствуя в ни́х, мра́ка отбе́гну грехо́внаго, и непреста́нно велича́ю Тя́.
Очи́сти рабы́ Твоя́, Бла́же, и прегреше́ний проще́ние да́руй: и ве́чнующаго пла́мене изба́ви на́с, и прича́стники соде́лай Твоего́ Ца́рствия, Сло́ве Бо́жий: и́бо за е́же хотя́ спасти́ ро́д челове́чь, Кре́ст претерпе́л еси́.
Сла́ва: Удо́бь, Богоро́дице, прейти́ ми жития́ пода́ждь прехожде́ние, и напа́стей воста́ния и страсте́й, я́ко Блага́ укротя́щи, и наставля́ющи к доброде́тели Небе́снаго Ца́рствия, и поко́я Боже́ственна: я́ко да спаса́емь прославля́ю Тя́.
И ны́не: Неду́говавшую ду́шу мою́ стра́стию лю́тою, Я́же ро́ждши Бо́га Преблага́го, я́ко ми́лостива исцели́, и изба́ви при́сно оскорбля́ющих мя́, Пречи́стая, и прибыва́ющих злолю́тых: я́ко да спаса́емь, Тя́ усе́рдно велича́ю, возвели́чившую ро́д на́ш.
Та́же, Досто́йно е́сть: Трисвято́е. По О́тче на́ш: тропа́рь, и отпу́ст.
Суббота 
В суббо́ту у́тра 
по 1-м стихосло́вии, седа́льны му́ченичны, гла́с 8:
Свети́ла у́мная яви́стеся, святи́и му́ченицы, мглу́ бо пре́лести упраздни́сте ве́рою, и душе́вныя свещы́ ва́шя просвети́сте, и с Женихо́м со сла́вою внидо́сте в небе́сный черто́г. и ны́не мо́лим вы́, моли́теся спасти́ся душа́м на́шым.
Подо́бен: Повеле́нное та́йно:
Сти́х: Ди́вен Бо́г во святы́х Свои́х, Бо́г Изра́илев.
Воздержа́нием страсте́й огнепа́льныя испепели́вше зра́ки и движе́ния, Христо́вы му́ченицы, прия́ша благода́ть, неду́ги отгоня́ти немощству́ющих, и живу́ще и по конце́ чудоде́йствовати. Вои́стинну чу́до пресла́вное, я́ко ко́сти на́ги источа́ют исцеле́ния: сла́ва Еди́ному Бо́гу на́шему.
Сла́ва, и ны́не, Богоро́дичен: И́же на́с ра́ди рожде́йся от Де́вы, и распя́тие претерпе́в, Благи́й, испрове́ргий сме́ртию сме́рть, и воскресе́ние явле́й я́ко Бо́г, не пре́зри я́же созда́л еси́ руко́ю Твое́ю: яви́ человеколю́бие Твое́, Ми́лостиве, приими́ ро́ждшую Тя́ Богоро́дицу моля́щуюся за ны́, и спаси́, Спа́се на́ш, лю́ди отча́янныя.
По 2-м стихосло́вии седа́лен, гла́с 8:
Подо́бен: Повеле́нное та́йно:
Проро́цы, му́ченицы Христо́вы, и святи́телие, и́же по́двиг до́брый благочестному́дренно зако́нно сконча́вше, и прии́мше венцы́ неувяда́емыя от Бо́га, непреста́нно моли́те о на́с Его́ бла́гость: я́ко да да́рует на́м прегреше́ний проще́ние, я́ко Бо́г благоуве́тлив.
Сти́х: Блаже́ни, я́же избра́л и прия́л еси́, Го́споди.
Ме́ртвен: Преста́вльшыяся благоче́стно от вре́менных, в селе́ниих избра́нных с пра́ведными сопричти́, Влады́ко, те́х упокоева́я на ме́сте пра́зднующих, и в сла́дости неконча́емей ра́йстей, я́ко Бла́г, во́льная прегреше́ния и нево́льная и́х, за кра́йнюю бла́гость прости́вый, Человеколю́бче.
Сти́х: Ду́шы и́х во благи́х водворя́тся.
Ме́ртвен: Глубино́ю му́дрости человеколю́бно вся́ стро́яй, и поле́зное все́м подава́яй, Еди́не Соде́телю, упоко́й, Го́споди, ду́шы ра́б Твои́х: на Тя́ бо упова́ние возложи́ша, Творца́ и Зижди́теля и Бо́га на́шего.
Сла́ва, и ны́не, Богоро́дичен: Тебе́ и сте́ну, и приста́нище и́мамы, и моли́твенницу благоприя́тну к Бо́гу, Его́же родила́ еси́, Богоро́дице безневе́стная, ве́рных спасе́ние.
Кано́н святы́м му́чеником, иера́рхом, преподо́бным и усо́пшым, [его́же краестро́чие си́це: Осмогла́сника но́ваго Боже́ственный коне́ц.] Тру́д же Ио́сифов. Гла́с 8:
ПЕ́СНЬ 1
Ирмо́с: Пои́м Го́сподеви, прове́дшему лю́ди Своя́ сквозе́ Чермно́е мо́ре, я́ко еди́н сла́вно просла́вися.
Честни́и би́серие яви́стеся, вене́ц просвеща́юще честны́я Це́ркве, страстоте́рпцы Христо́вы до́блественнейшии.
Облиста́ша догма́т доброде́телей Боже́ственными светлостьми́ прему́дрии святи́телие, и ве́рных сердца́ просвети́ша.
Тебе́ в проро́цех и в преподо́бных чу́днаго мо́лим, Сло́ве: те́х мольба́ми спаси́ на́с.
Сла́ва: Егда́ су́д пра́ведный прии́деши сотвори́ти, Пра́веднейший: неосужде́нно сло́ве, те́х мольба́ми спаси́ на́с.
Богоро́дичен: Го́спода ро́ждшую Тя́ све́дый, же́нский ли́к Тебе́ во сле́д, Де́во, страда́льчествовав, тому́ приведе́ся.
Други́й кано́н усо́пших, [его́же краестро́чие: Умира́ющым ве́рным осьмо́е плету́ пе́ние.] Гла́с 8:
ПЕ́СНЬ 1
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: Изба́вителю и Бо́гу на́шему пои́м.
Сме́ртию сме́рть Христо́ву, и страстьми́ Стра́сть подража́вше честну́ю, му́ченицы вси́, Боже́ственныя и блаже́нныя жи́зни получи́ша.
Ю́ности прегреше́ния презря́, и грехи́ превосходя́, Христе́ Спа́се, пре́жде усо́пшыя рабы́ Твоя́ со избра́нными Твои́ми сопричти́.
Сла́ва: Ю́же получи́ша сла́ву же и ра́дость, и́же блаже́нное стяжа́вше пребыва́ние, пода́ждь бога́тно Твои́м рабо́м, я́же прия́л еси́, Многоми́лостиве.
И ны́не: Зачала́ еси́ Сло́во О́тчее, пло́ти соеди́ншееся по ипоста́си, Е́же из Тебе́, Всенепоро́чная Отрокови́це, а́д Боже́ственною си́лою упраздни́вшее.
ПЕ́СНЬ 3
Ирмо́с: Утвержде́й в нача́ле Небеса́, и зе́млю основа́вый на вода́х мно́гих, утверди́ мя к пе́нию славосло́вия Твоего́, Го́споди.
Ме́рзкия же́ртвы страда́льцы крепча́йшею мы́слию оттря́сше, же́ртва чисте́йша Сло́ву поже́ршемуся бы́ша.
Обновля́юще словесы́ священноде́тельными обетша́вшая вся́кими страстьми́, обнови́вшаго ми́р Боже́ственнии ученицы́ яви́стеся.
Я́же проро́ком пре́жде явле́нно, да́нная благода́ть Всесвята́го Ду́ха, по́стники в после́дняя Боже́ственных дарова́ний испо́лни.
Сла́ва: Лико́м святы́х сочета́й, Бо́же, ве́рно от жития́ преше́дшыя, и рая́ жи́тели сотвори́, за неизрече́нную ми́лость.
Богоро́дичен: И́же ника́коже вмеща́емый Иису́с и Госпо́дь, нетесновме́стно в Твое́ всели́ся освяще́нное чре́во, Пречи́стая Де́во Всепе́тая.
И́н Ирмо́с: Небе́снаго кру́га Верхотво́рче Го́споди, и Це́ркве Зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, Еди́не Человеколю́бче.
Очи́стившеся дре́вняго прароди́тельнаго паде́ния, креще́нием и па́ки порожде́нием, струя́ми же крове́й свои́х окропи́вшеся Христу́, блаже́ннии, сца́рствуете.
И́же ме́ртв во́лею поло́жься во гро́бе, и живу́щыя во гробе́х взыва́яй, Спа́се, благоволи́, я́же от на́с прия́л еси́, в селе́ниих пра́ведных Твои́х си́м водворя́тися.
Сла́ва: Благоутро́бием Боже́ственныя Твоея́, Влады́ко, и соесте́ственне разумева́емыя бла́гости, умоле́н быва́я, грехо́в разреше́ние пода́в рабо́м Твои́м, Спа́се, упоко́й.
И ны́не: Вопло́щься из чре́ва Твоего́, и бы́в Челове́к, И́же изря́дне сы́й Еди́н Человеколю́бец, спаса́ет челове́ка от вра́т сме́ртных, Богома́ти Пречи́стая, Еди́на Всепе́тая.
ПЕ́СНЬ 4
Ирмо́с: Услы́шах, Го́споди, смотре́ния Твоего́ та́инство, разуме́х дела́ Твоя́, и просла́вих Твое́ Божество́.
Преше́дше по́прище муче́ния, теплото́ю духо́вною, страда́льцы богоблаже́ннии, веще́ственную пре́лесть попали́сте.
Преподо́бныя Твоя́, Го́споди, и святи́тели све́тло просла́вил еси́: те́х Боже́ственными мольба́ми, прича́стника мя́ сла́вы Твоея́ сотвори́.
Е́же Боже́ственнаго Ду́ха вдохнове́ние, проро́ки просвети́вшее, жена́м кре́пость дарова́, враго́в погубля́ти шата́ния.
Сла́ва: Сликовствова́ти сподо́би со все́ми святы́ми, я́же преста́вил еси́ преблаги́й рабы́ Твоя́, в селе́ниих святы́х Твои́х, умоле́н быва́яй.
И ны́не: Зако́на Боже́ственнаго пода́теля, естества́ зако́на вы́ше родила́ еси́, возсозида́юща, Всенепоро́чная, челове́ческое естество́ попо́лзшееся.
И́н Ирмо́с: Ты́ моя́ кре́пость, Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва, Человеколю́бче.
Да Твоея́, Влады́ко, сла́вы у́зрят, и све́тлость Твою́ светода́тельную на небесе́х получа́т све́тло, вся́к ви́д муче́ний носи́ти претерпе́ша, му́ченицы Боже́ственнии, Тебе́, Христе́, пою́ще: си́ле Твое́й сла́ва, Человеколю́бче.
Мно́ги оби́тели у тебе́, Спа́се, су́ть, по достоя́нию все́м разделя́емы, по ме́ре доброде́телей: ты́я у́бо, Ще́дре, испо́лнити си́х сподо́би, я́же ве́рою преста́вльшыяся, благоче́стно Тебе́ вопию́щыя: си́ле Твое́й сла́ва, Человеколю́бче.
Сла́ва: Ра́вен на́м челове́к яви́лся еси́, Безсме́ртне, все́м ра́вно сме́рть претерпе́л еси́, и жи́зни показа́л еси́ пу́ть: ея́же преста́вльшыяся сподо́би я́ко Человеколю́бец, проще́ние согреше́ний я́ко Влады́ка подава́я, и све́та прича́стие да́руй.
И ны́не: Ты́ ве́рных похвала́ еси́, Безневе́стная, Ты́ предста́тельница, и Ты́ прибе́жище христиа́н: стена́ и приста́нище, к Сы́ну Твоему́ мольбы́ но́сиши, Всенепоро́чная, и спаса́еши от бе́д, и́же ве́рою и любо́вию Богоро́дицу Чи́стую Тя́ ве́дущыя.
ПЕ́СНЬ 5
Ирмо́с: Просвети́ на́с повеле́нии Твои́ми, Го́споди, и мы́шцею Твое́ю высо́кою Тво́й ми́р пода́ждь на́м, Человеколю́бче.
Претерпе́ша я́звы плотски́я Боже́ственнии му́ченицы, и сего́ ра́ди я́звы на́шя при́сно исцеля́ют, уязвля́юще де́моны.
Святи́и Бо́жии святи́тели, моли́те со все́ми преподо́бными Христа́, грехо́в оставле́ние дарова́ти на́м.
Пло́ть ра́нами и обуче́нием изнури́вше, жены́ преподо́бныя, Человеколю́бче, в наде́ждах благи́х сподо́бишася.
Сла́ва: Сме́рть погуби́в, сме́ртию Твое́ю, Безсме́ртне, уме́ршыя в наде́жди и жи́зни, ве́рныя Твоя́ рабы́ я́ко Человеколю́бец упоко́й.
Богоро́дичен: Упраздни́ла еси́, Чи́стая, пра́отец осужде́ние, все́х оправда́вшаго пло́тию ро́ждши Иису́са еди́наго Го́спода.
И́н Ирмо́с: Вску́ю мя́ отри́нул еси́ от лица́ Твоего́, Све́те незаходи́мый, и покры́ла мя́ е́сть чужда́я тьма́ окая́ннаго? но обрати́ мя, и к све́ту за́поведей Твои́х пути́ моя́ напра́ви, молю́ся.
Несказа́нныя Твоея́ сла́вы, и е́же па́че сло́ва Твоего́ блаже́нства, в селе́ниих святы́х, иде́же гла́с красе́н пра́зднующих, преста́вленныя к безстра́стней жи́зни уще́дрив, сподо́би, Еди́не Человеколю́бче.
Иде́же чи́ни а́нгельстии, иде́же пра́ведных собо́ри ра́дуются, Авраа́ма в не́дрех всели́, Спа́се, рабы́ Твоя́, и со дерзнове́нием стра́шному и Боже́ственному Престо́лу предста́ти благоволи́, Благоутро́бне.
Сла́ва: Очище́ние на́м яви́лся еси́, пра́вда же и избавле́ние, и я́звою Твое́ю на́шя не́мощи уврачева́л еси́. Ты́ у́бо, Ще́дре, я́ко Бла́г, преста́вльшыяся в сла́дости ра́йстей учини́.
И ны́не: Ми́лостивно, Ми́лостиве, челове́чества ме́ру восприя́л еси́, И́же Боже́ственныя сла́вы превы́шшими украша́яй возвыше́ньми, от Деви́ческих ложе́сн пло́ть прие́м одушевле́ну, слове́сну, е́юже сме́рть погуби́л еси́.
ПЕ́СНЬ 6
Ирмо́с: Очи́сти мя́, Спа́се, мно́га бо беззако́ния моя́, и из глубины́ зо́л возведи́, молю́ся: к Тебе́ бо возопи́х, и услы́ши мя́, Бо́же спасе́ния моего́.
Гное́нии ва́шими честны́ми ду́ш исцеля́ете неду́ги, святи́и му́ченицы, и согни́тия теле́с при́сно оте́млете, уязвля́юще лука́вых де́монов мно́жество.
Преподо́бных ли́к, святи́телей же сосло́вие, и же́н свяще́нных Боже́ственное сочета́ние, тве́рдо страда́льчествовавше, на Небесе́х наслажде́ния насле́доваша.
Умертви́вше, по́стницы, пло́ть, живо́т улучи́сте: па́сше же до́бре Христо́во ста́до, святи́телие прему́дрии, безсме́ртныя сла́вы по кончи́не сподо́бистеся.
Сла́ва: Живы́х Сло́ве живо́т, и уме́рших поко́й сы́й, я́же от на́с Боже́ственным Твои́м манове́нием, преста́вленыя рабы́ Твоя́, Авраа́ма в не́дра уго́дника Твоего́ всели́.
Богоро́дичен: Всели́ся в Тя́, Чи́стая, Отчее сия́ние, и невеще́ственными заря́ми своего́ Божества́, тьму́ разруши́ многобо́жия, и ми́р просвети́.
И́н Ирмо́с то́йже.
Му́ченицы Твои́, Спа́се, мно́гия му́ки претерпе́ша, любо́вию Твое́ю душа́ми уязви́вшеся святи́и, Твоея́ жела́юще присносу́щныя сла́вы, и сла́дкаго Твоего́ прича́стия.
Чре́во врага́ сме́ртию растерза́л еси́, Спа́се, и вся́ я́же в не́м ю́зники воскреси́л еси́, живо́т дарова́вый: его́же преста́вленыя, Благоде́телю, сподо́би.
Сла́ва: Сле́з и воздыха́ния су́щыя во а́де рабы́ Твоя́ свободи́, Спа́се: я́ко Еди́н бо Благоутро́бен, отя́л еси́ вся́ку сле́зу от вся́каго лица́, ве́рно благословя́щих Тя́.
И ны́не: И́же естество́м Соде́тель, соде́тельствуется в ложесна́х Твои́х, по́лный я́ко Бо́г, истощава́ется, Всенепоро́чная: еди́н Безсме́ртный, за все́х спасе́ние умира́ет сме́ртию.
Конда́к, гла́с 8: Со святы́ми упоко́й, Христе́, ду́шы ра́б Твои́х, иде́же не́сть боле́знь, ни печа́ль, ни воздыха́ние, но жи́знь безконе́чная.
И́кос: Са́м еди́н еси́ Безсме́ртный, сотвори́вый и созда́вый челове́ка: земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́, созда́вый мя́, и реки́й ми́: я́ко земля́ еси́, и в зе́млю оти́деши, а́може вси́ челове́цы по́йдем, надгро́бное рыда́ние творя́ще пе́снь, аллилу́иа.
ПЕ́СНЬ 7
Ирмо́с: О́троцы богочести́вии в Вавило́не о́бразу злато́му не поклони́шася, но посреде́ пе́щи о́гненныя ороша́еми пе́снь воспева́ху, глаго́люще: превозноси́мый отце́в и на́с Бо́же, благослове́н еси́.
Разруши́вше опло́т злоче́стия вяза́ньми свяще́нными ва́шими, всехва́льнии, мои́х согреше́ний бре́мя расточи́те, и вопию́ща му́ченицы спаси́те: благослове́н Бо́г оте́ц на́ших.
Ту́чами свяще́нных ва́ших крове́й, ересе́й о́гнь угаси́сте: и пла́менем, святи́телие прему́дрии, попали́сте нече́стия пре́лести пле́велы, и ве́рных ду́шы просвети́сте.
По́стницы воздержа́нием пло́ти умертви́вше, живу́т по сме́рти: проро́к же пра́ведных ли́к, и сочета́ние же́нское страда́льчествовавшее просла́вися. Те́х моли́твами, Христе́, от бе́д изба́ви на́с.
Сла́ва: Все́х в наде́жди жи́зни усо́пших ду́шы, Христе́, упоко́й, презира́яй я́же в житии́ те́х согреше́ния, за мно́гое благоутро́бие Твое́, благоутро́бне Еди́не Спа́се, отце́в Бо́же благослове́н еси́.
Богоро́дичен: Вся́ я́ко Чи́стая восприя́ла еси́ во утро́бу Сло́во воплоща́емо: Того́ моли́, Пречи́стая, прегреше́ний очи́стити мя́ души́ и те́ла, к Тебе́ чи́стою ве́рою притека́ющаго.
И́н Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́, Го́споди Бо́же во ве́ки.
Все́ жела́ние му́чеников простре́ся ко еди́ному Влады́це, любо́вию Тому́ соединя́емое, и пою́щее: благослове́н еси́, Го́споди Бо́же во ве́ки.
Подае́ши ве́рою преста́вльшымся све́тлость Боже́ственнаго Ца́рствия, нетле́ния оде́жду да́руяй вопию́щым: благослове́н еси́, Го́споди Бо́же во ве́ки.
Сла́ва: Испо́лни ра́дости и весе́лия, я́же преста́вил еси́ рабы́ Твоя́, Ще́дре, сподо́бивый и́х взыва́ти Тебе́ и пе́ти: благослове́н еси́, Го́споди Бо́же, во ве́ки.
И ны́не: Разреша́я Е́вину кля́тву, в Пренепоро́чную всели́лся еси́ Де́ву, благослове́ния исто́чник источа́я вопию́щым: благослове́н, Пречи́стая, Пло́д Твоего́ чре́ва.
ПЕ́СНЬ 8
Ирмо́с: Богоглаго́ливии о́троцы в пещи́ со огне́м пла́мень попира́юще поя́ху: благослови́те дела́ Госпо́дня Го́спода.
Хра́мы и́дольския низложи́сте страда́льчествующе, и себе́ Тро́ицы Боже́ственныя хра́мы созда́сте, страстоте́рпцы Госпо́дни А́нгелом собесе́дницы.
Свяще́нницы Твои́, Христе́, в пра́вду обле́кшеся преподо́бно с су́щими от ве́ка ны́не ра́дуются, Твою́ добро́ту зря́ще Боже́ственную ясне́йше.
Свяще́ннейших моли́твами проро́к Твои́х, и же́н присносла́вных, су́щих от ве́ка пра́ведных, ми́лости Твоя́, Сло́ве, ми́ру Твоему́ да́руй.
Благослови́м Отца́, и Сы́на, и Свята́го Ду́ха, Го́спода.
Правосу́де, егда́ хо́щеши суди́ти, я́же от на́с прия́л еси́, неосужде́ны соблюди́, презре́в те́х согреше́ния, Влады́ко.
Богоро́дичен: Я́вльшися, Де́во, души́ моея́ темне́йшыя о́блаки просвеще́нием Твои́м отжени́, пра́вды со́лнца ро́ждшая.
И́н Ирмо́с: Мусики́йским орга́ном согласу́ющым, и лю́дем безчи́сленным покланя́ющымся о́бразу в Деи́ре, три́ о́троцы не повину́вшеся, Го́спода воспева́ху, и славосло́вляху во вся́ ве́ки.
Землены́я по́двиги проше́дше, небе́сныя прия́ша венцы́ му́ченицы и́стиннии, вопию́ще Ти́ непреста́нно: Го́спода по́йте, и превозноси́те во вся́ ве́ки.
Соше́д в ро́в преиспо́днейший, и́же во гробе́х живу́щыя воскреси́л еси́ живонача́льною дла́нию, и по́дал еси́ рабо́м Твои́м, ве́рою пре́жде усо́пшым поко́й, Ще́дре.
Сла́ва: Я́ко исто́чник жи́зни присносу́щныя, я́ко сла́дости сы́й пото́к, рабы́ Твоя́ благоче́стно к Тебе́ преста́вленыя сподо́би пе́ти, и славосло́вити Тя́ во вся́ ве́ки.
И ны́не: Мари́е Де́во Богоро́дице, я́же Бо́га Спа́са челове́ком ро́ждшая теле́сно, спаса́й ве́рою пою́щыя Твое́ Рождество́, и превознося́щыя во вся́ ве́ки.
Та́же, пе́снь Богоро́дицы: Вели́чит душа́ моя́ Го́спода:
ПЕ́СНЬ 9
Ирмо́с: Тя́ неискусобра́чную Ма́терь Бо́га вы́шняго, Тя́ па́че ума́ ро́ждшую сло́вом вои́стинну Бо́га, вы́шшую пречи́стых си́л, немо́лчными славословле́нии велича́ем.
Стоя́ху му́ченицы пред непра́ведными суди́щи, всю́ непра́вду благода́тию Христо́вою осуди́вше, и я́же от ни́х держи́мыя изъе́млюще, и венцы́ пра́вды прие́млюще.
Яви́стеся я́коже корми́ла Це́ркве, кора́бль ве́сь благоче́стно напра́вивше Бо́жиих за́поведей, вси́ первосвященнонача́льницы и па́стырие блаже́ннии: сего́ ра́ди я́ко окорми́тели ва́с чти́м.
Собо́р мо́лит Тя́, Го́споди, проро́к, и преподо́бных, сосло́вие же́н страда́льчествовавших светле́йше, и возсия́вших во обуче́нии, Человеколю́бче, мо́лит Тя́, щедро́ты Твоя́ на́м да́руй.
Сла́ва: Ея́же сподо́бишася че́сти и сла́вы ве́чныя вси́ святи́и Христо́вы: я́же ве́рно отше́дшыя жития́ су́етнаго, причасти́тися рабы́ Твоя́ сподо́би, Ми́лостиве, моли́твами святы́х Твои́х.
Богоро́дичен: Нося́щи исполне́ние благи́х во объя́тиих, Всенепоро́чная, испо́лни на́с мольбы́ ра́б Твои́х: и я́же к Бо́гу ше́ствия на́ша испра́ви, доброде́тельне укрепля́ющи жи́тельствовати.
И́н Ирмо́с: Устраши́ся вся́к слу́х неизрече́нна Бо́жия снизхожде́ния, я́ко Вы́шший во́лею сни́де да́же и до пло́ти, от Деви́ческаго чре́ва бы́в Челове́к. Те́мже Пречи́стую Богоро́дицу ве́рнии велича́ем.
Иму́ще му́ченицы Христо́вы непобеди́мую кре́пость, и неодоле́емую, уничижи́сте мучи́телей безбо́жное веле́ние, и Ца́рствия Небе́снаго я́ве сподо́бистеся, просвеща́еми Тро́ичными заря́ми достохва́льнии.
Разруши́ся а́д го́рький, разруши́вшу Ти́ его́, Человеколю́бче, и воскреси́вшу я́же от ве́ка та́мо спя́щыя: но и ны́не я́ко бла́г преше́дшыя к Тебе́, Благоутро́бне, невече́рняго све́та Твоего́ сподо́би.
Сла́ва: Ве́сь еси́, Спа́се, сла́дость: ве́сь еси́ жела́ние, и любо́вь вои́стинну ненасы́тная: ве́сь еси́ добро́та несказа́нная: преста́вльшыяся у́бо к Тебе́, Твоея́ красоты́ наслажда́тися благоволи́, и Боже́ственныя добро́ты Твоея́ сподо́би.
И ны́не: Спаси́ мя, ма́ти Бо́жия, ро́ждшая Христа́ Спа́са моего́, Бо́га и Челове́ка, сугу́ба естество́м, не ипоста́сию: единоро́дна у́бо от Отца́, из Тебе́ же перворо́дна всея́ тва́ри: Его́же в сугу́бом естестве́ велича́ем.
Та́же, Досто́йно е́сть: ектениа́, и свети́лен, и псалмы́ обы́чныя.
На хвали́тех стихи́ры му́ченичны, гла́с 8:
Вельми́ подвиза́стеся, святи́и, му́ки беззако́нных претерпе́сте до́блественне, и Христа́ испове́давше пред цари́: и па́ки преста́вльшеся от жития́, си́лы де́йствуете в ми́ре: и немощны́я исцеля́ете от страсте́й и́х святи́и, моля́ще спасти́ся душа́м на́шым.
Му́ченицы Христо́вы непобеди́мии, победи́вше пре́лесть си́лою кре́стною, наслажда́етеся благода́ти ве́чныя жи́зни: мучи́телей преще́ния не убоя́стеся, му́ками ураня́еми весели́стеся: и ны́не кро́ви ва́шя бы́ша исцеле́ния душа́м на́шым, моли́те спасти́ся душа́м на́шым.
Во броня́ ве́ры обо́лкшеся до́бре, и о́бразом кре́стным вооружи́вше себе́, во́ини благомо́щнии яви́стеся: мучи́телем му́жески проти́вистеся, и диа́волю пре́лесть низложи́сте, побе́дницы бы́вше, венце́в сподо́бистеся, моля́щеся при́сно о на́с, во е́же спасти́ся на́м.
Поко́ин: Безме́рна е́сть блу́дно живу́щым му́ка, скре́жет зубо́в, и пла́чь неуте́шимый, гее́нна о́гненная, и тма́ кроме́шная, и че́рвь неусыпа́емый, сле́зы недействи́тельны, и су́д неми́лостивый. Сего́ ра́ди пре́жде конца́ возопии́м, глаго́люще: Влады́ко Христе́, я́же избра́л еси́, со избра́нными Твои́ми упоко́й.
Сла́ва, и ны́не, Богоро́дичен: А́з, Де́во Свята́я Богоро́дице, к покро́ву Твоему́ прибега́ю, ве́м, я́ко обря́щу Тобо́ю спасе́ние: мо́жеши бо, Чи́стая, помощи́ мне́.
На стихо́вне стихи́ры поко́йны, гла́с 8:
Подо́бен: О пресла́внаго чудесе́!
Ца́рское ми́ подписа́в свобожде́ние, ша́ры червле́ными, пе́рсты Твоя́ окровави́в Влады́ко, и обагри́в Твое́ю кро́вию. Те́мже Тя́ ве́рою мо́лим: с перворо́дными Твои́ми причти́, и пра́ведных Твои́х ра́дости сподо́би улучи́ти, преше́дшыя к Тебе́ благоутро́бному.
Сти́х: Блаже́ни, я́же избра́л и прия́л еси́, Го́споди.
Свяще́нствовав я́ко челове́к, закла́н бы́в я́ко А́гнец, приноше́ние приноси́лся еси́ Отцу́, челове́ка от тли́ изъима́я: преста́вльшыяся у́бо я́ко Человеколю́бец, в живу́щих стране́ учини́, иде́же пото́цы сла́дости пролива́ются, иде́же исто́чницы присносу́щества истека́ют.
Сти́х: Ду́шы и́х во благи́х водворя́тся.
Глубино́ю му́дрости неизрече́нныя Твоея́ пределополага́еши живо́т, и прови́диши бу́дущая, и к жи́зни друго́й преселя́еши рабы́ Твоя́, я́же прия́л еси́ у́бо, учини́ на вода́х упокое́ния, во све́тлости святы́х, Го́споди, иде́же гла́с ра́дования и хвале́ния.
Сти́х: И па́мять и́х в ро́д и ро́д.
Сло́во сы́й неви́димый, единора́сленный Отцу́ и Ду́ху созра́чный, мене́ ра́ди челове́ка пло́тию яви́лся еси́: я́ко ми́лостив у́бо и Человеколю́бец, я́же от жития́ преше́дшыя, благоле́пия Твоего́ и красоты́ добро́тами, те́х просвети́, Живонача́льнейший.
Сла́ва, и ны́не, Богоро́дичен: Я́ко заче́нши безнача́льное Сло́во Бо́га Отца́, Ма́терним Твои́м дерзнове́нием приле́жно моли́, Богороди́тельнице, учини́ти рабы́ Твоя́, иде́же ликова́ние пра́ведных непреста́нное веселя́щихся и хва́лящих Тя́, иде́же све́тлость ве́чнующая, и сла́дкий гла́с пра́зднующаго.
Тропа́рь, ектениа́ и отпу́ст.
В суббо́ту на литурги́и блаже́нна, гла́с 8: 
Помяни́ на́с, Христе́ Спа́се ми́ра, я́коже разбо́йника помяну́л еси́ на Дре́ве: и сподо́би все́х, Еди́не Ще́дре, Небе́снаго Ца́рствия Твоего́.
Все́м боле́знем кре́пко приобща́ющеся, я́звами ва́шими святы́ми, страстоте́рпцы, уязви́сте вся́ тмы́ бесо́в, Боже́ственною благода́тию.
Преподо́бнии Христо́вы, и Боже́ственнии святи́телие, собо́р проро́ческий, и все́х святы́х пра́ведных, небе́сное получи́ша насле́дие: и́хже по достоя́нию да ублажи́м.
Все́х ве́рно от жития́ преста́вленных учини́, Бо́же, в страна́х пра́ведных: и рая́ покажи́ насле́дники, боголе́пно песносло́вящих Тя́.
Сла́ва: Пе́ние Ти́, Тро́ице, приношу́ коне́чное: и́хже от земли́ преста́вила еси́ в ве́ре, святы́х сподо́би селе́ния, и мене́ блу́днаго поми́луй.
И ны́не, Богоро́дичен: Все́х до́брых исполне́ние ро́ждши, испо́лни на́ша, Де́во, моле́ния. Согреше́ний на́м оставле́ния прося́щи, и просвеще́ния и ве́лия ми́лости.
Коне́ц осмо́му гла́су.
ПРИЛОЖЕНИЯ 
Столпи́ ева́нгельстии 
Сто́лп пе́рвый, почина́ется в пе́рвую неде́лю Петро́ва поста́, Ева́нгелиям у́тренним
  ------- --- ----------------------- ---
  гла́с,   1   Ева́нгелие, воскре́сно,   2
  гла́с,   2   Ева́нгелие, воскре́сно,   3
  гла́с,   3   Ева́нгелие, воскре́сно,   4
  гла́с,   4   Ева́нгелие, воскре́сно,   5
  гла́с,   5   Ева́нгелие, воскре́сно,   6
  гла́с,   6   Ева́нгелие, воскре́сно,   7
  гла́с,   7   Ева́нгелие, воскре́сно,   8
  гла́с,   8   Ева́нгелие, воскре́сно,   9
  ------- --- ----------------------- ---
Сто́лп второ́й, почина́ется по Илиине́ дни, Ева́нгелиям у́тренним
  ------- --- ----------------------- ----
  гла́с,   1   Ева́нгелие, воскре́сно,   10
  гла́с,   2   Ева́нгелие, воскре́сно,   11
  гла́с,   3   Ева́нгелие, воскре́сно,   1
  гла́с,   4   Ева́нгелие, воскре́сно,   2
  гла́с,   5   Ева́нгелие, воскре́сно,   3
  гла́с,   6   Ева́нгелие, воскре́сно,   4
  гла́с,   7   Ева́нгелие, воскре́сно,   5
  гла́с,   8   Ева́нгелие, воскре́сно,   6
  ------- --- ----------------------- ----
Сто́лп третий, почина́ется по Воздвижении честнаго Креста, Ева́нгелиям у́тренним
  ------- --- ----------------------- ----
  гла́с,   1   Ева́нгелие, воскре́сно,   7
  гла́с,   2   Ева́нгелие, воскре́сно,   8
  гла́с,   3   Ева́нгелие, воскре́сно,   9
  гла́с,   4   Ева́нгелие, воскре́сно,   10
  гла́с,   5   Ева́нгелие, воскре́сно,   11
  гла́с,   6   Ева́нгелие, воскре́сно,   1
  гла́с,   7   Ева́нгелие, воскре́сно,   2
  гла́с,   8   Ева́нгелие, воскре́сно,   3
  ------- --- ----------------------- ----
Сто́лп четвертый, почина́ется в пост Рождества Христова, Ева́нгелиям у́тренним
  ------- --- ----------------------- ----
  гла́с,   1   Ева́нгелие, воскре́сно,   4
  гла́с,   2   Ева́нгелие, воскре́сно,   5
  гла́с,   3   Ева́нгелие, воскре́сно,   6
  гла́с,   4   Ева́нгелие, воскре́сно,   7
  гла́с,   5   Ева́нгелие, воскре́сно,   8
  гла́с,   6   Ева́нгелие, воскре́сно,   9
  гла́с,   7   Ева́нгелие, воскре́сно,   10
  гла́с,   8   Ева́нгелие, воскре́сно,   11
  ------- --- ----------------------- ----
Сто́лп пятый, почина́ется по Крещении Господни, Ева́нгелиям у́тренним
  ------- --- ----------------------- ---
  гла́с,   1   Ева́нгелие, воскре́сно,   1
  гла́с,   2   Ева́нгелие, воскре́сно,   2
  гла́с,   3   Ева́нгелие, воскре́сно,   3
  гла́с,   4   Ева́нгелие, воскре́сно,   4
  гла́с,   5   Ева́нгелие, воскре́сно,   5
  гла́с,   6   Ева́нгелие, воскре́сно,   6
  гла́с,   7   Ева́нгелие, воскре́сно,   7
  гла́с,   8   Ева́нгелие, воскре́сно,   8
  ------- --- ----------------------- ---
Сто́лп шестый, почина́ется во святый Великий пост, Ева́нгелиям у́тренним
  ------- --- ----------------------- ----
  гла́с,   1   Ева́нгелие, воскре́сно,   9
  гла́с,   2   Ева́нгелие, воскре́сно,   10
  гла́с,   3   Ева́нгелие, воскре́сно,   11
  гла́с,   4   Ева́нгелие, воскре́сно,   1
  гла́с,   5   Ева́нгелие, воскре́сно,   2
  гла́с,   6   Ева́нгелие, воскре́сно,   3
  гла́с,   7   Ева́нгелие, воскре́сно,   4
  гла́с,   8   Ева́нгелие, воскре́сно,   5
  ------- --- ----------------------- ----
Нача́ло воскре́сных ексапостила́рий 
и у́тренних самогла́сных, си́речь ева́нгльских стихи́р. и у́треннии у́бо стихи́ры су́ть творе́ние Льва́ царя́ прему́драго: ексапостила́рии же сы́на его́ Константи́на царя́.
Ексапостила́рий 1: Со ученики́ взы́дем на го́ру Галиле́йскую, ве́рою Христа́ ви́дети глаго́люща, вла́сть прия́ти вы́шних и ни́жних, научи́мся: ка́ко учи́т креща́ти, во и́мя Отца́, и Сы́на, и Свята́го Ду́ха, язы́ки вся́, и пребыва́ти с таи́нники, я́коже обеща́ся, до сконча́ния ве́ка.
Богоро́дичен: Со ученики́ ра́довалася еси́ Богоро́дице Де́во, я́ко Христа́ ви́дела еси́ воскре́сшаго от гро́ба тридне́вна, я́коже рече́: и́мже и яви́ся, науча́я и явля́я лу́чшая, и креща́ти во Отце́, и Сы́не, и Ду́се повелева́я, е́же ве́ровати на́м Того́ воста́нию, и сла́вити Тя́ Отрокови́це.
У́тренняя стихи́ра, гла́с 1:
На го́ру ученико́м иду́щым за земно́е [е́же от земли́] вознесе́ние, предста́ Госпо́дь, и поклони́вшеся Ему́, и да́нныя вла́сти везде́ научи́вшеся, в поднебе́сную посыла́хуся, пропове́дати е́же из ме́ртвых воскре́сние, и е́же на небеса́ возше́ствие: и́мже и во ве́ки спребыва́ти нело́жный обеща́ся Христо́с Бо́г, и Спа́с ду́ш на́ших.
Ексапостила́рий 2: Ка́мень узре́вшя отвале́н мироно́сицы, ра́довахуся, ви́деша бо ю́ношу седя́ща во гро́бе, и то́й те́м рече́: се́ Христо́с воста́л е́сть, рцы́те с Петро́м ученико́м: на го́ру приспе́йте Галиле́йскую, та́мо ва́м яви́тся, я́коже предрече́ друго́м.
Богоро́дичен: А́нгел у́бо принесе́ Де́ве, е́же ра́дуйся, пре́жде Твоего́ зача́тия Христе́, а́нгел же ка́мень отвали́ гро́ба Твоего́, вме́сто печа́ли: о́в у́бо ра́дости неизрече́нныя зна́мения, о́в же в сме́рти ме́сто, пода́теля Тя́ жи́зни пропове́дуя и велича́я, и глаго́ля воскре́сние жена́м, и таи́нником.
У́тренняя стихи́ра, гла́с 2:
С ми́ры прише́дшым я́же с Мари́ею жена́м, и недоумева́ющымся, ка́ко бу́дет и́м улучи́ти жела́ние, яви́ся ка́мень взя́т, и Боже́ственный ю́ноша утоля́я мяте́ж ду́ш и́х: воста́ бо глаго́лет, Иису́с Госпо́дь. Те́мже пропове́дите пропове́дником Его́, ученико́м в Галиле́ю тещи́, и ви́дети Его́ воскре́сша из ме́ртвых, я́ко Жизнода́вца и Го́спода.
Ексапостила́рий 3: Я́ко Христо́с воскре́се, никто́же да не ве́рует: [не не ве́руй] яви́ся бо Мари́и, пото́м же ви́ден бы́сть на село́ иду́щима, таи́нником же па́ки яви́ся, возлежа́щым единона́десятим, и́хже креща́ти посла́в, на небеса́ вознесе́ся, отню́дуже и сни́де, утвержда́я пропове́дание мно́жествы зна́мений.
Богоро́дичен: Возсия́вшее Со́лнце, я́ко от черто́га жени́х, из гро́ба дне́сь, и а́д плени́в, и сме́рть упраздни́в, Тебе́ ро́ждшия моли́твами, све́т на́м низпосли́: све́т, просвеща́ющ сердца́ и ду́шы: све́т, ходи́ти все́х наставля́ющ на стези́ повеле́ний Твои́х, и на пу́ть ми́ра.
У́тренняя стихи́ра, гла́с 3:
Магдали́не Мари́и Спа́сово благовеству́ющей из ме́ртвых воскре́сние и явле́ние, не ве́рующе ученицы́, поноси́ми бы́ша о жестосе́рдии: но зна́менми воору́жшеся и чудесы́, ко пропове́данию посыла́хуся, и Ты́ у́бо Го́споди, к нача́льному све́ту возне́слся еси́ Отцу́, они́ же пропове́даша всю́ду сло́во, чудесы́ уверя́юще. Те́мже просвети́вшеся те́ми, сла́вим Твое́ е́же из ме́ртвых воскре́сние, Человеколю́бче Го́споди.
Ексапостила́рий 4: Доброде́тельми блиста́вшеся, ви́дим предстоя́ща в живоно́снем гро́бе му́жа в блеща́щихся ри́зах: мироно́сицам прекло́ньшым ли́ца на зе́млю, небесы́ Влады́чествующаго воскре́снию да научи́мся, и к Живота́ гро́бу с Петро́м притеце́м: и соде́янному уди́вльшеся пребу́дем Христа́ ви́дети.
Богоро́дичен: Ра́доватися веща́вый, претвори́л еси́ печа́ль прароди́телей Го́споди, ра́дость внося́ воста́ния Твоего́ в ми́ре: того́ у́бо Живода́вче, ро́ждшею Тя́, све́т просвеща́ющ сердца́, све́т щедро́т Твои́х низпосли́, е́же вопи́ти Тебе́: Человеколю́бче Богочелове́че, сла́ва Твоему́ воста́нию.
У́тренняя стихи́ра, гла́с 4:
У́тро бе́ глубоко́, и жены́ приидо́ша на гро́б Тво́й, Христе́: но те́ло не обре́теся жела́емое и́ми: те́мже недоумева́ющымся, я́же в ри́зах блеща́щихся предста́вшая глаго́ласта: что́ жива́го с ме́ртвыми и́щете? воста́, я́коже предрече́, что́ не по́мните глаго́л Его́? и́мже ве́ровавшя ви́денная пропове́даху, но мня́хуся лжа́ благове́щения: та́ко бы́ша еще́ ко́сни ученицы́: но Пе́тр тече́ и ви́дев просла́ви Твоя́ в себе́ чудеса́.
Ексапостила́рий 5: Живо́т и Пу́ть, Христо́с воста́ из ме́ртвых, Клео́пе и Луце́ спутеше́ствова, и́маже и позна́ся во Еммау́се, преломля́я хле́б: ею́же ду́шы и сердца́ горя́ща бя́ху, егда́ те́ма глаго́лаше на пути́, и писа́ния ска́зоваше, я́же претерпе́. с ни́маже, воста́, зове́м, яви́ся же и Петро́ви.
Богоро́дичен: Пою́ безчи́сленную Твою́ ми́лость, Тво́рче мо́й, я́ко Себе́ истощи́л еси́, понести́ и спасти́ челове́ческое естество́ озло́бленное: и Бо́г сы́й, изво́лил еси́, от Чи́стыя Богоотрокови́цы, по мне́ бы́ти, и сни́ти да́же до а́да, хотя́ ми́ спасти́ся, моли́твами ро́ждшия Тя́, Влады́ко всеще́дрый.
У́тренняя стихи́ра, гла́с 5:
О прему́дрых суде́б Твои́х Христе́! ка́ко Петру́ у́бо плащани́цами еди́неми да́л еси́ разуме́ти Твое́ воскре́сние? Луце́ же и Клео́пе спутьше́ствуя бесе́довал еси́, и бесе́дуяй не а́бие себе́ явля́еши: те́мже и поноси́м быва́еши, я́ко еди́н прише́льствуяй во Иерусали́м, и не причаща́яйся в коне́ц сове́та и́х: но и́же вся́ к созда́ния по́льзе стро́я, и я́же о Тебе́ проро́чествия откры́л еси́, и внегда́ благослови́ти хле́б позна́лся еси́ и́м, и́хже и пре́жде того́ сердца́ к позна́нию Твоему́ распала́стася: и́же и ученико́м со́бранным уже́ я́сно пропове́даста Твое́ воскре́сние, и́мже поми́луй на́с.
Ексапостила́рий 6: Показу́я, я́ко челове́к еси́ Спа́се, по существу́, посреде́ ста́в воскре́с от гро́ба, и бра́шна сопричасти́лся еси́, учи́л еси́ креще́нию покая́ния. А́бие же к Небе́сному возне́слся еси́ Отцу́, и ученико́м Уте́шителя посла́ти обеща́л еси́ пребоже́ственный Богочелове́че: сла́ва Твоему́ воста́нию.
Богоро́дичен: Творе́ц созда́ния, и Бо́г все́х, пло́ть челове́ческую прия́т от пречи́стых крове́й Твои́х, Всесвята́я Де́во, и истле́вшее мое́ все́ естество́ новосоде́ла, па́ки я́коже пре́жде рождества́ оста́вль по рождестве́. Те́мже Тя́ ве́рно вси́ восхваля́ем, зову́ще: ра́дуйся Влады́чице ми́ра.
У́тренняя стихи́ра, гла́с 6:
И́стинный ми́р Ты́ Христе́, к челове́ком Бо́жий ми́р Тво́й дая́, по воста́нии ученико́м, пристра́шны показа́л еси́ я́, мня́щыя ду́х ви́дети: но ути́шил еси́ мяте́ж души́ и́х, показа́вый ру́це и но́зе Твои́. Оба́че не ве́рующым еще́, бра́шен причаще́нием, и уче́ний воспомина́нием, отве́рзл еси́ и́х у́м, е́же разуме́ти писа́ния: и́мже и Оте́ческое обетова́ние обеща́в, и благослови́в я́, отступи́л еси́ на не́бо. Те́мже с ни́ми покланя́емся Тебе́, Го́споди сла́ва Тебе́.
Ексапостила́рий 7: Я́ко взя́ша Го́спода, Мари́и ре́кшей, на гро́б теча́ста, Си́мон Пе́тр, и други́й таи́нник Христо́в, его́же любля́ше: теча́ста же о́ба, и обрето́ста плащани́цы еди́ны вну́трь лежа́щя, и главны́й же бе́ суда́рь кроме́ и́х. Те́мже па́ки умолча́ста, до́ндеже Христа́ ви́деста.
Богоро́дичен: Ве́лия и пресла́вная мене́ ра́ди соде́ял еси́ Христе́ мо́й многоми́лостиве: от Де́вы бо Отрокови́цы роди́лся еси́ несказа́нно, и кре́ст подъя́л еси́, и сме́рть претерпе́в воскре́сл еси́ во сла́ве, и на́ше естество́ от сме́рти свободи́л еси́. Сла́ва Христе́ сла́ве Твое́й, сла́ва си́ле Твое́й.
У́тренняя стихи́ра, гла́с 7:
Се́ тьма́, и ра́но, и что́ у гро́ба Мари́е стои́ши, мно́гую тьму́ име́ющи в ра́зуме, в не́йже, где́ положе́н бы́сть, вопроша́еши, Иису́с? но ви́ждь сри́щущяся ученики́, ка́ко плащани́цами и сударе́м воскре́сние обрето́ша, и помяну́ша я́же о си́х писа́ния. С ни́миже и и́миже и мы́ ве́ровавше, воспева́ем Тя́ жизнода́вца Христа́.
Ексапостила́рий 8: Два́ а́нгела ви́девши вну́трь гро́ба, Мари́а удивля́шеся, и Христа́ не зна́ющи, я́ко вертогра́даря вопроша́ше: Го́споди, где́ положи́л еси́ те́ло Иису́са моего́? зва́нием же того́ позна́вши бы́ти самого́ Спа́са, слы́ша: не прикаса́йся Мне́, ко Отцу́ отхожду́, рцы́ бра́тии Мое́й.
Богоро́дичен: От Тро́ицы родила́ еси́ Отрокови́це, Еди́наго неизрече́нно во двою́ естеству́ су́ща, и сугу́ба де́йством, и еди́наго ипоста́сию. Того́ у́бо моли́ при́сно, о и́же ве́рою покланя́ющихся, от вся́каго наве́та вра́жия изба́витися: я́ко вси́ к Тебе́ ны́не прибега́ем, Влады́чице Богоро́дице.
У́тренняя стихи́ра, гла́с 8:
Мари́ины сле́зы не всу́е пролива́ются те́пле, се́ бо сподо́бися и уча́щих а́нгелов, и виде́ния самого́ Иису́са: те́мже и отсыла́ется не прикаса́тися Христу́. Но оба́че пропове́дница посыла́ется Твои́м ученико́м, и́мже благовествова́ние нося́щи, е́же ко Оте́ческому жре́бию восхо́д возвеща́ющи: с не́юже сподо́би и на́с явле́ния Твоего́ Влады́ко Го́споди.
Ексапостила́рий 9: Заключе́нным Влады́ко две́рем, я́ко вше́л еси́, апо́столы испо́лнил еси́ Ду́ха Пресвята́го, ми́рно ду́нув: и́мже вяза́ти же и реша́ти грехи́ ре́кл еси́: и по осми́ дне́х Твоя́ ре́бра Фоме́ показа́л еси́, и ру́це. С ни́мже вопие́м: Госпо́дь и Бо́г Ты́ еси́.
Богоро́дичен: Твоего́ Сы́на я́ко ви́дела еси́ от гро́ба воскре́сша тридне́вна, Богоневе́стная, Пресвята́я Де́во, всю́ ско́рбь отложи́ла еси́, ю́же подъя́ла еси́, я́ко Ма́ти, егда́ узре́ла еси́ стра́ждуща: и ра́дости испо́лншися со ученики́ Его́ почита́ющи Того́, пое́ши. Те́мже и́же Богоро́дицу Тя́ ны́не испове́дающих спаса́й.
У́тренняя стихи́ра, гла́с 5:
Я́ко в после́дняя ле́та, су́щу по́зде от суббо́т предста́л еси́ друго́м Христе́, и чудесе́м чу́до известву́еши, заключе́нным вхо́дом две́рным, е́же из ме́ртвых Твое́ воскре́сние: но испо́лнил еси́ ра́дости ученики́, и Ду́ха Свята́го препода́л еси́ и́м, и вла́сть по́дал еси́ оставле́ния грехо́в и Фомы́ не оста́вил еси́ в неве́рствия погружа́тися бу́ри. Те́мже пода́ждь и на́м ра́зум и́стинный, и оставле́ние прегреше́ний благоутро́бне Го́споди.
Ексапостила́рий 10: Тивериа́дское мо́ре с детьми́ Зеведе́евыми, Нафана́ила с Петро́м же и со други́ма двема́ дре́вле, и Фому́ имя́ше на ло́ве: и́же Христо́вым повеле́нием одесну́ю вве́ргше, мно́жество извлеко́ша ры́б: Его́же Пе́тр позна́в, к Нему́ бродя́ше, и́мже тре́тие явле́йся, и хле́б показа́, и ры́бу на у́глех.
Богоро́дичен: Воскре́сшаго Го́спода тридне́вна от гро́ба, Де́во, моли́ о воспева́ющих Тя́, и любо́вию блажа́щих: Тебе́ бо и́мамы вси́ прибе́жище спаси́тельное, и хода́таицу к нему́: насле́дие бо Твое́, и раби́ есмы́ Богоро́дице, и к Твоему́ заступле́нию вси́ взира́ем.
У́тренняя стихи́ра, гла́с 6:
По е́же во а́д соше́ствии, и е́же из ме́ртвых воскре́снии, скорбя́ще я́коже досто́яше, о разлуче́нии Твое́м Христе́, ученицы́ на де́лание обрати́шася, и па́ки корабли́ и мре́жи, и ло́ва нигде́же: но ты́ Спа́се, яви́вся я́ко Влады́ка все́х, одесну́ю мре́жи повелева́еши воврещи́, и бы́сть сло́во де́ло вско́ре, и мно́жество ры́б мно́гое, и ве́черя стра́нная гото́ва на земли́: ея́же причасти́вшымся тогда́ Твои́м ученико́м, и на́с ны́не мы́сленно сподо́би наслади́тися, Человеколю́бче Го́споди.
Ексапостила́рий 11: По Боже́ственнем воста́нии, три́жды Петра́, лю́биши ли Мя́, вопроша́я Госпо́дь, свои́х ове́ц предлага́ет пастыренача́льника: и́же ви́дя, его́же любля́ше Иису́с, во сле́д гряду́ща, вопроша́ше Влады́ку: се́й же что́? а́ще хощу́, рече́, пребыва́ти сему́, до́ндеже и па́ки прииду́, что́ к тебе́, дру́же Пе́тре?
Богоро́дичен: О стра́шное та́инство, о пресла́вное чу́до! сме́ртию сме́рть всеконе́чне погубле́на бы́сть. Кто́ у́бо не воспое́т? и кто́ не поклони́тся Твоему́ воскре́снию Сло́ве, и чи́сто ро́ждшей Тя́ пло́тию Богоро́дице? Ея́же моли́твами, все́х гее́нны изба́ви.
У́тренняя стихи́ра, гла́с 8:
Явля́я себе́ ученико́м Твои́м, Спа́се, по воскре́сении Си́мону да́л еси́ ове́ц па́ству, за любве́ воздая́ние, я́же о па́стве, попече́ния ищя́. Те́мже и глаго́лал еси́: а́ще лю́биши Мя́ Пе́тре, паси́ а́гнцы моя́, паси́ о́вцы моя́. О́н же а́бие показу́я друголю́бное, о друзе́м ученице́ вопроша́ше: и́хже моли́твами Христе́, ста́до Твое́ сохраня́й, от волко́в губя́щих е́.
Воскресная Евангелия утренняя 
Ева́нглие воскре́сно пе́рвое, от Матфе́а, зача́ло 116.
Во вре́мя о́но единиина́десять ученицы́ идо́ша в Галиле́ю, в го́ру, а́може повеле́ и́м Иису́с: и ви́девше Его́, поклони́шася Ему́: о́ви же усумне́шася. И присту́пль Иису́с, рече́ и́м, глаго́ля: даде́ся Ми́ вся́ка вла́сть на небеси́ и на земли́: ше́дше у́бо научи́те вся́ язы́ки, крестя́ще и́х во и́мя Отца́ и Сы́на и Свята́го Ду́ха, уча́ще и́х блюсти́ вся́, ели́ка запове́дах ва́м: и се́, А́з с ва́ми е́смь во вся́ дни́ до сконча́ния ве́ка. Ами́нь.
Ева́нглие воскре́сно 2, от Ма́рка, зача́ло 70.
Во вре́мя о́но, мину́вши суббо́те, Мари́а Магдали́на и Мари́а Иа́ковля и Саломи́а купи́ша арома́ты, да прише́дшя пома́жут Иису́са. И зело́ зау́тра во еди́ну от суббо́т приидо́ша на гро́б, возсия́вшу со́лнцу, и глаго́лаху к себе́: кто́ отвали́т на́м ка́мень от две́рий гро́ба? [И воззре́вшя ви́деша, я́ко отвале́н бе́ ка́мень:] бе́ бо ве́лий зело́. И вше́дшя во гро́б, ви́деша ю́ношу седя́ща в десны́х, оде́яна во оде́жду белу́: и ужасо́шася. О́н же глаго́ла и́м: не ужаса́йтеся: Иису́са и́щете Назаряни́на распя́таго: воста́, не́сть зде́: се́, ме́сто, иде́же положи́ша Его́: но иди́те, рцы́те ученико́м Его́ и Петро́ви, я́ко варя́ет вы́ в Галиле́и: та́мо Его́ ви́дите, я́коже рече́ ва́м. И изше́дшя бежа́ша от гро́ба: имя́ше одержа́ше же и́х тре́пет и у́жас: и ни кому́же ничто́же ре́ша: боя́хубося.
Ева́нглие воскре́сно 3, от Ма́рка, зача́ло 71.
Во вре́мя о́но, воскре́с Иису́с зау́тра в пе́рвую суббо́ту, яви́ся пре́жде Мари́и Магдали́ни, из нея́же изгна́ се́дмь бесо́в. Она́ же ше́дши возвести́ с ни́м бы́вшым, пла́чущымся и рыда́ющым: и они́ слы́шавше, я́ко жи́в е́сть и ви́ден бы́сть от нея́, не я́ша ве́ры. По си́х же двема́ от ни́х гряду́щема яви́ся ине́м о́бразом, иду́щема на село́. И та́ ше́дша возвести́ста про́чым: и ни те́ма ве́ры я́ша. Последи́ же возлежа́щым и́м единомуна́десяте яви́ся, и поноси́ неве́рствию и́х и жестосе́рдию, я́ко ви́девшым Его́ воста́вша не я́ша ве́ры. И рече́ и́м: ше́дше в ми́р ве́сь, пропове́дите Ева́нглие все́й тва́ри. И́же ве́ру и́мет и крести́тся, спасе́н бу́дет: а и́же не и́мет ве́ры, осужде́н бу́дет. Зна́мения же ве́ровавшым сия́ после́дуют: и́менем Мои́м бе́сы иждену́т: язы́ки возглаго́лют но́вы: змия́ во́змут: а́ще и что́ сме́ртно испию́т, не вреди́т и́х: на неду́жныя ру́ки возложа́т, и здра́ви бу́дут. Госпо́дь же у́бо, по глаго́лании Его́ к ни́м, вознесе́ся на не́бо и се́де одесну́ю Бо́га. Они́ же изше́дше пропове́даша всю́ду, Го́споду поспе́шствующу и сло́во утвержда́ющу после́дствующими зна́меньми. Ами́нь.
Ева́нглие воскре́сно 4, от Луки́, зача́ло 112.
Во вре́мя о́но, во еди́ну же от суббо́т зело́ ра́но приидо́ша на гро́б, нося́щя я́же угото́ваша арома́ты: и други́я с ни́ми: обрето́ша же ка́мень отвале́н от гро́ба, и вше́дшя не обрето́ша телесе́ Го́спода Иису́са. И бы́сть не домышля́ющымся и́м о се́м, и се́ му́жа два́ ста́ста пред ни́ми в ри́зах блеща́щихся. Пристра́шным же бы́вшым и́м и покло́ншым ли́ца на зе́млю, реко́ста к ни́м: что́ и́щете жива́го с ме́ртвыми? не́сть зде́, но воста́: помяни́те, я́коже глаго́ла ва́м, еще́ сы́й в Галиле́и, глаго́ля, я́ко подоба́ет Сы́ну челове́ческому пре́дану бы́ти в ру́це челове́к гре́шник, и пропя́ту бы́ти, и в тре́тий де́нь воскре́снути. И помяну́ша глаго́лы Его́: и возвра́щшяся от гро́ба, возвести́ша вся́ сия́ единомуна́десяте и все́м про́чым. Бя́ше же Магдали́на Мари́а и Иоа́нна и Мари́а Иа́ковля, и про́чыя с ни́ми, я́же глаго́лаху ко апо́столом сия́. И яви́шася пред ни́ми я́ко лжа́ глаго́лы и́х, и не ве́роваху и́м.
Ева́нглие воскре́сно 5, от Луки́, зача́ло 113.
Во вре́мя о́но, Пе́тр же воста́в тече́ ко гро́бу, и прини́к ви́де ри́зы еди́ны лежа́щя: и оти́де, в себе́ дивя́ся бы́вшему. И се́ два́ от ни́х бе́ста иду́ща в то́йже де́нь в ве́сь, отстоя́щу ста́дий шестьдеся́т от Иерусали́ма, е́йже и́мя Еммау́с: и та́ бесе́доваста к себе́ о все́х си́х приклю́чшихся. И бы́сть бесе́дующема и́ма и совопроша́ющемася, и са́м Иису́с прибли́жився идя́ше с ни́ма: о́чи же ею́ держа́стеся, да Его́ не позна́ета. Рече́ же к ни́ма: что́ су́ть словеса́ сия́, о ни́хже стяза́етася к себе́ иду́ща, и еста́ дря́хла? Отвеща́в же еди́н, ему́же и́мя Клео́па, рече́ к Нему́: Ты́ ли еди́н пришле́ц еси́ во Иерусали́м, и не уве́дел еси́ бы́вших в не́м во дни́ сия́? И рече́ и́ма: ки́их? о́на же ре́ста ему́: я́же о Иису́се Назаряни́не, И́же бы́сть му́ж проро́к, си́лен де́лом и сло́вом пред Бо́гом и все́ми людьми́: ка́ко преда́ша Его́ архиере́и и кня́зи на́ши на осужде́ние сме́рти, и распя́ша Его́: мы́ же наде́яхомся, я́ко Се́й е́сть хотя́ изба́вити Изра́иля: но и над все́ми си́ми, тре́тий се́й де́нь е́сть дне́сь, отне́лиже сия́ бы́ша. Но и жены́ не́кия от на́с ужаси́ша ны́, бы́вшыя ра́но у гро́ба: и не обре́тшя телесе́ Его́, приидо́ша, глаго́лющя, я́ко и явле́ние а́нгел ви́деша, и́же глаго́лют Его́ жи́ва. И идо́ша не́цыи от на́с ко гро́бу, и обрето́ша та́ко, я́коже и жены́ ре́ша: Самаго́ же не ви́деша. И То́й рече́ к ни́ма: о несмы́сленная и ко́сная се́рдцем, е́же ве́ровати о все́х, я́же глаго́лаша проро́цы: не сия́ ли подоба́ше пострада́ти Христу́ и вни́ти в сла́ву Свою́? И наче́н от Моисе́а и от все́х проро́к, сказа́ше и́ма от все́х Писа́ний я́же о не́м. И прибли́жишася в ве́сь, в ню́же идя́ста: и То́й творя́шеся далеча́йше ити́. И ну́ждаста Его́, глаго́люща: обля́зи с на́ма, я́ко к ве́черу е́сть, и приклони́лся е́сть де́нь. И вни́де с ни́ма облещи́. И бы́сть я́ко возлеже́ с ни́ма, и прии́м хле́б благослови́, и преломи́в дая́ше и́ма: о́нема же отверзо́стеся о́чи, и позна́ста Его́: и То́й неви́димь бы́сть и́ма. И реко́ста к себе́: не се́рдце ли на́ю горя́ бе́ в на́ю, егда́ глаго́лаше на́ма на пути́ и егда́ ска́зоваше на́ма Писа́ния? И воста́вша в то́й ча́с, возврати́стася во Иерусали́м, и обрето́ста совоку́пленных единона́десяте и и́же бя́ху с ни́ми, глаго́лющих, я́ко вои́стинну воста́ Госпо́дь и яви́ся Си́мону. И та́ пове́даста, я́же бы́ша на пути́, и я́ко позна́ся и́ма в преломле́нии хле́ба.
Ева́нглие воскре́сно 6, от Луки́, зача́ло 114.
Во вре́мя о́но, воскре́с Иису́с от ме́ртвых, ста́ посреде́ учени́к свои́х, и глаго́ла и́м: ми́р ва́м. Убоя́вшеся же и пристра́шни бы́вше, мня́ху ду́х ви́дети: и рече́ и́м: что́ смуще́ни есте́? и почто́ помышле́ния вхо́дят в сердца́ ва́ша? ви́дите ру́це Мои́ и но́зе Мои́, я́ко Са́м А́з е́смь: осяжи́те Мя́ и ви́дите: я́ко ду́х пло́ти и ко́сти не и́мать, я́коже Мене́ ви́дите иму́ща. И сие́ ре́к, показа́ и́м ру́це и но́зе. Еще́ же неве́рующым и́м от ра́дости и чудя́щымся, рече́ и́м: и́мате ли что́ сне́дно зде́? Они́ же да́ша Ему́ ры́бы пече́ны ча́сть и от пче́л со́т. И взе́м пред ни́ми яде́, рече́ же и́м: сия́ су́ть словеса́, я́же глаго́лах к ва́м еще́ сы́й с ва́ми, я́ко подоба́ет сконча́тися все́м напи́санным в зако́не Моисе́ове и проро́цех и псалме́х о Мне́. Тогда́ отве́рзе и́м у́м разуме́ти Писа́ния и рече́ и́м, я́ко та́ко пи́сано е́сть, и та́ко подоба́ше пострада́ти Христу́ и воскре́снути от ме́ртвых в тре́тий де́нь, и пропове́датися во и́мя Его́ покая́нию и отпуще́нию грехо́в во все́х язы́цех, наче́нше от Иерусали́ма: вы́ же есте́ свиде́телие си́м: и се́, А́з послю́ обетова́ние Отца́ Моего́ на вы́: вы́ же седи́те во гра́де Иерусали́мсте, до́ндеже облече́теся си́лою свы́ше. Изве́д же и́х во́н до Вифа́нии и воздви́г ру́це свои́, (и) благослови́ и́х. И бы́сть егда́ благословля́ше и́х, отступи́ от ни́х и возноша́шеся на не́бо. И ти́и поклони́шася Ему́ и возврати́шася во Иерусали́м с ра́достию вели́кою: и бя́ху вы́ну в це́ркви, хва́ляще и благословя́ще Бо́га. Ами́нь.
Ева́нглие воскре́сно 7, от Иоа́нна, зача́ло 63.
Во вре́мя о́но, во еди́ну от суббо́т, Мари́а Магдали́на прии́де зау́тра, еще́ су́щей тме́, на гро́б, и ви́де ка́мень взя́т от гро́ба: тече́ у́бо и прии́де к Си́мону Петру́ и к друго́му ученику́, его́же любля́ше Иису́с, и глаго́ла и́ма: взя́ша Го́спода от гро́ба, и не ве́м, где́ положи́ша Его́. Изы́де же Пе́тр и други́й ученик, и идя́ста ко гро́бу, теча́ста же о́ба вку́пе: и други́й ученик тече́ скоре́е Петра́ и прии́де пре́жде ко гро́бу, и прини́к ви́де ри́зы лежа́щя: оба́че не вни́де. Прии́де же Си́мон Пе́тр въсле́д его́, и вни́де во гро́б, и ви́де ри́зы (еди́ны) лежа́щя И суда́рь, и́же бе́ на главе́ Его́, не с ри́зами лежа́щь, но осо́бь сви́т на еди́нем ме́сте. Тогда́ у́бо вни́де и други́й ученик, прише́дый пре́жде ко гро́бу, и ви́де, и ве́рова: не у́ бо ве́дяху Писа́ния, я́ко подоба́ет Ему́ из ме́ртвых воскре́снути. Идо́ста же па́ки к себе́ ученика́.
Ева́нглие воскре́сно 8, от Иоа́нна, зача́ло 64.
Во вре́мя о́но, Мари́а стоя́ше у гро́ба вне́ пла́чущи: я́коже пла́кашеся, прини́че во гро́б и ви́де два́ а́нгела в бе́лых (ри́зах) седя́ща, еди́наго у главы́ и еди́наго у ногу́, иде́же бе́ лежа́ло те́ло Иису́сово. И глаго́ласта е́й о́на: же́но, что́ пла́чешися? Глаго́ла и́ма: я́ко взя́ша Го́спода моего́, и не ве́м, где́ положи́ша его́. И сия́ ре́кши обрати́ся вспя́ть и ви́де Иису́са стоя́ща, и не ве́дяше, я́ко Иису́с е́сть. Глаго́ла е́й Иису́с: же́но, что́ пла́чеши, кого́ и́щеши? Она́ (же) мня́щи, я́ко вертогра́дарь е́сть, глаго́ла Ему́: Го́споди, а́ще Ты́ еси́ взя́л Его́, пове́ждь ми́, где́ еси́ положи́л Его́, и а́з возму́ Его́. Глаго́ла е́й Иису́с: Мари́е. Она́ (же) обра́щшися глаго́ла Ему́: Раввуни́, е́же глаго́лется, Учи́тлю. Глаго́ла е́й Иису́с: не прикаса́йся Мне́, не у́ бо взыдо́х ко Отцу́ Моему́: иди́ же ко бра́тии Мое́й и рцы́ и́м: восхожду́ ко Отцу́ Моему́ и Отцу́ ва́шему, и Бо́гу Моему́ и Бо́гу ва́шему. Прии́де (же) Мари́а Магдали́на пове́дающи ученико́м, я́ко ви́де Го́спода, и сия́ рече́ е́й.
Ева́нглие воскре́сно 9, от Иоа́нна, зача́ло 65.
Су́щу по́зде в де́нь то́й, во еди́ну от суббо́т, и две́рем затворе́нным, иде́же бя́ху ученицы́ (Его́) со́брани, стра́ха ра́ди иуде́йска, прии́де Иису́с и ста́ посреде́, и глаго́ла и́м: ми́р ва́м. И сие́ ре́к, показа́ и́м ру́це (и но́зе) и ре́бра Своя́. Возра́довашася у́бо ученицы́, ви́девше Го́спода. Рече́ же и́м Иису́с па́ки: ми́р ва́м: я́коже посла́ Мя Оте́ц, и А́з посыла́ю вы́. И сие́ ре́к, ду́ну и глаго́ла и́м: приими́те Ду́х Свя́т: и́мже отпустите́ грехи́, отпу́стятся и́м: и и́мже держите́, держа́тся. Фома́ же, еди́н от обоюна́десяте, глаго́лемый близне́ц, не бе́ (ту́) с ни́ми, егда́ прии́де Иису́с. Глаго́лаху же ему́ друзи́и ученицы́: ви́дехом Го́спода. О́н же рече́ и́м: а́ще не ви́жу на руку́ Его́ я́звы гвозди́нныя, и вложу́ пе́рста моего́ в я́звы гвозди́нныя, и вложу́ ру́ку мою́ в ре́бра Его́, не иму́ ве́ры. И по дне́х осми́х па́ки бя́ху вну́трь ученицы́ Его́, и Фома́ с ни́ми. Прии́де Иису́с две́рем затворе́нным, и ста́ посреде́ (и́х) и рече́: ми́р ва́м. Пото́м глаго́ла Фоме́: принеси́ пе́рст тво́й се́мо, и ви́ждь ру́це Мои́: и принеси́ ру́ку твою́, и вложи́ в ре́бра Моя́: и не бу́ди неве́рен, но ве́рен. И отвеща́ Фома́ и рече́ ему́: Госпо́дь мо́й и Бо́г мо́й. Глаго́ла ему́ Иису́с: я́ко ви́дев Мя́, ве́ровал еси́: блаже́ни не ви́девшии и ве́ровавше. Мно́га же и и́на зна́мения сотвори́ Иису́с пред ученики́ Свои́ми, я́же не су́ть пи́сана в кни́гах си́х: сия́ же пи́сана бы́ша, да ве́руете, я́ко Иису́с е́сть Христо́с Сы́н Бо́жий, и да ве́рующе живо́т и́мате во и́мя Его́.
Ева́нглие воскре́сно 10, от Иоа́нна, зача́ло 66.
Во вре́мя о́но, яви́ся Иису́с ученико́м Свои́м, воста́в от ме́ртвых, на мо́ри Тивериа́дстем. Яви́ся же си́це: бя́ху вку́пе Си́мон Пе́тр, и Фома́ нарица́емый близне́ц, и Нафана́ил, и́же (бе́) от Ка́ны Галиле́йския, и сы́на Зеведе́ова, и и́на от ученик его́ два́. Глаго́ла и́м Си́мон Пе́тр: иду́ ры́бы лови́ти. Глаго́лаша ему́: и́дем и мы́ с тобо́ю. Изыдо́ша (же) и вседо́ша а́бие в кора́бль, и в ту́ но́щь не я́ша ничесо́же. У́тру же бы́вшу, ста́ Иису́с при бре́зе: не позна́ша же ученицы́, я́ко Иису́с е́сть. Глаго́ла же и́м Иису́с: де́ти, еда́ что́ сне́дно и́мате? Отвеща́ша Ему́: ни́. О́н же рече́ и́м: вве́рзите мре́жу о десну́ю страну́ корабля́ и обря́щете. Вверго́ша же, и ктому́ не можа́ху привлещи́ ея́ от мно́жества ры́б. Глаго́ла же ученик то́й, его́же любля́ше Иису́с, Петро́ви: Госпо́дь е́сть. Си́мон же Пе́тр слы́шав, я́ко Госпо́дь е́сть, епенди́том препоя́сася, бе́ бо на́г, и вве́ржеся в мо́ре: а друзи́и ученицы́ кораблеце́м приидо́ша, не бе́ша бо дале́че от земли́, но я́ко две́ сте́ лакте́й, влеку́ще мре́жу ры́б. Егда́ у́бо излезо́ша на зе́млю, ви́деша о́гнь лежа́щь, и ры́бу на не́м лежа́щу и хле́б. (И) глаго́ла и́м Иису́с: принеси́те от ры́б, я́же я́сте ны́не. Вле́з (же) Си́мон Пе́тр, извлече́ мре́жу на зе́млю, по́лну вели́ких ры́б сто́ (и) пятьдеся́т (и) три́: и толи́ко су́щым, не прото́ржеся мре́жа. Глаго́ла и́м Иису́с: прииди́те, обе́дуйте. Ни еди́н же сме́яше от ученик истяза́ти Его́: Ты́ кто́ еси́? ве́дяще, я́ко Госпо́дь е́сть. Прии́де же Иису́с, и прия́т хле́б, и даде́ и́м, и ры́бу та́кожде. Се́ уже́ тре́тие яви́ся Иису́с ученико́м Свои́м, воста́в от ме́ртвых.
Ева́нглие воскре́сно 11, от Иоа́нна, зача́ло 67.
Во вре́мя о́но, яви́ся Иису́с ученико́м свои́м, воста́в от ме́ртвых, и глаго́ла Си́мону Петру́: Си́моне Ио́нин, лю́биши ли Мя́ па́че си́х? Глаго́ла Ему́: е́й, Го́споди, Ты́ ве́си, я́ко люблю́ Тя. Глаго́ла ему́: паси́ а́гнцы моя́. Глаго́ла ему́ па́ки второ́е: Си́моне Ио́нин, лю́биши ли Мя́? Глаго́ла Ему́: е́й, Го́споди, Ты́ ве́си, я́ко люблю́ Тя. Глаго́ла ему́: паси́ о́вцы моя́. Глаго́ла ему́ тре́тие: Си́моне Ио́нин, лю́биши ли Мя́? оскорбе́ (же) Пе́тр, я́ко рече́ ему́ тре́тие: лю́биши ли Мя́? и глаго́ла Ему́: Го́споди, Ты́ вся́ ве́си: Ты́ ве́си, я́ко люблю́ Тя. Глаго́ла ему́ Иису́с: паси́ о́вцы моя́. Ами́нь, ами́нь глаго́лю тебе́: егда́ бы́л еси́ ю́н, поя́сался еси́ са́м, и ходи́л еси́, а́може хоте́л еси́: егда́ же состаре́ешися, возде́жеши ру́це твои́, и и́н тя́ поя́шет, и веде́т, а́може не хо́щеши. Сие́ же рече́, назна́менуя, ко́ею сме́ртию просла́вит Бо́га. И сия́ ре́к, глаго́ла ему́: иди́ по мне́. Обра́щься же Пе́тр ви́де ученика́, его́же любля́ше Иису́с, въсле́д иду́ща, и́же и возлеже́ на ве́чери на пе́рси его́ и рече́: Го́споди, кто́ е́сть предая́й Тя́? Сего́ ви́дев Пе́тр, глаго́ла Иису́сови: Го́споди, се́й же что́? Глаго́ла ему́ Иису́с: а́ще хощу́, да то́й пребыва́ет, до́ндеже прииду́, что́ к тебе́? ты́ по Мне́ гряди́. Изы́де же сло́во се́ в бра́тию, я́ко ученик то́й не у́мрет. И не рече́ ему́ Иису́с, я́ко не у́мрет, но: а́ще хощу́ тому́ пребыва́ти, до́ндеже прииду́, что́ к тебе́? Се́й е́сть ученик свиде́телствуяй о си́х, и́же и написа́ сия́: и ве́м, я́ко и́стинно е́сть свиде́телство его́. Су́ть же и и́на мно́га, я́же сотвори́ Иису́с, я́же а́ще бы по еди́ному пи́сана бы́ша, ни самому́ мню́ (всему́) ми́ру вмести́ти пи́шемых кни́г. Ами́нь.
Подоба́ет ве́дати, когда́ пою́тся Тро́ичнии дневни́и на 8 гласо́в 
А́ще е́сть Аллилу́иа, или́ вели́кая 40-ца, по ектении́ пое́м Аллилу́иа, три́жды, во гла́с осмогла́сника: стихи́ же глаго́лются сия́.
Сти́х 1: От но́щи у́тренюет ду́х мо́й к Тебе́ Бо́же: зане́ све́т повеле́ния Твоя́ на земли́.
Сти́х 2: Пра́вде научи́теся живу́щии на земли́.
Сти́х 3: За́висть прии́мет лю́ди ненака́занныя.
Сти́х 4: Приложи́ и́м зла́ Го́споди, приложи́ зла́ сла́вным земли́.
И по ко́емждо стисе́ пое́тся Аллилу́иа, три́жды. И по Аллилу́ии пое́м Тро́ичны гла́са, ки́йждо по еди́ножды.
Пе́сни Тро́ичны. Гла́с 1:
Плотски́ми образова́нии безпло́тных си́л, к мы́сленному и невеще́ственному возводи́ми уму́, и трисвято́ю пе́снию триипоста́снаго Божества́ прие́млюще сия́ние, херуви́мски возопие́м еди́ному Бо́гу: свя́т, свя́т, свя́т еси́ Бо́же на́ш.
Сла́ва: Со все́ми небе́сными си́лами, херуви́мски су́щему в вы́шних возопие́м, трисвяту́ю возсыла́юще хвалу́: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Воста́вше от сна́, припа́даем Ти́ Бла́же, и а́нгельскую пе́снь вопие́м Ти́ си́льне: свя́т, свя́т, свя́т еси́ Бо́же, Богоро́дицею поми́луй на́с.
Досто́ит же глаго́лати во вся́ седми́цы на 1-м Тро́ичне, В понеде́льник: Предста́тельствы безпло́тных Твои́х поми́луй на́с. Во вто́рник: Моли́твами Предте́чи Твоего́ поми́луй на́с. В сре́ду же и пято́к: Си́лою Креста́ Твоего́ сохрани́ на́с Го́споди. В четверто́к: Моли́твами апо́стол Твои́х, и святи́теля Никола́а, поми́луй на́с.
Пе́сни Тро́ичны. Гла́с 2:
Вы́шния си́лы подража́юще на земли́, побе́дную пе́снь прино́сим Ти́ Бла́же: свя́т, свя́т, свя́т еси́ Бо́же на́ш.
Сла́ва: Несозда́нное естество́ все́х Зижди́телю, устне́ на́шя отве́рзи, я́ко да возвести́м хвалу́ Твою́ вопию́ще: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: От одра́ и сна́ воздви́гл мя́ еси́ Го́споди, у́м мо́й просвети́ и се́рдце, и устне́ мои́ отве́рзи, во е́же пе́ти Тя́ Свята́я Тро́ице: свя́т, свя́т, свя́т еси́ Бо́же, Богоро́дицею поми́луй на́с.
Пе́сни Тро́ичны. Гла́с 3:
Тро́ице единосу́щная и неразде́льная, Еди́нице триипоста́сная и соприсносу́щная, Тебе́ я́ко Бо́гу а́нгельскую пе́снь вопие́м: свя́т, свя́т, свя́т еси́ Бо́же на́ш.
Сла́ва: Отца́ безнача́льна, Сы́на собезнача́льна, Ду́ха соприсносу́щна, Божество́ еди́но, херуви́мски славосло́вити дерза́юще, глаго́лем: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Внеза́пу Судия́ прии́дет, и коего́ждо дея́ния обнажа́тся, но стра́хом зове́м в полу́нощи: свя́т, свя́т, свя́т еси́ Бо́же на́ш, Богоро́дицею поми́луй на́с.
Пе́сни Тро́ичны. Гла́с 4:
У́мных Твои́х слу́г, приноси́ти сме́ртнии пе́снь дерза́юще, глаго́лем: свя́т, свя́т, свя́т еси́ Бо́же на́ш.
Сла́ва: Я́ко чи́ни ны́не а́нгельстии на небеси́, и стоя́ния стра́хом челове́ческая на земли́, побе́дную пе́снь прино́сим Ти́ бла́же: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Безнача́льнаго Твоего́ отца́, и Тебе́ Христе́ Бо́же, и Пресвята́го Твоего́ Ду́ха, херуви́мски славосло́вити дерза́юще, глаго́лем: свя́т, свя́т, свя́т еси́ Бо́же на́ш, Богоро́дицею поми́луй на́с.
Пе́сни Тро́ичны. Гла́с 5:
Пе́нию вре́мя, и моли́тве ча́с, приле́жно возопии́м еди́ному Бо́гу: свя́т, свя́т, свя́т еси́ Бо́же на́ш.
Сла́ва: Образова́ти дерза́юще у́мная Твоя́ во́инства, Тро́ице безнача́льная, усты́ недосто́йными вопие́м: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: И́же в ложесна́ деви́ческая вмести́выйся, и не́др о́тческих не разлучи́выйся, со а́нгелы и на́с Христе́ Бо́же приими́ вопию́щих Ти́: свя́т, свя́т, свя́т еси́ Бо́же на́ш, Богоро́дицею поми́луй на́с.
Пе́сни Тро́ичны. Гла́с 6:
Предстоя́ще со стра́хом херуви́ми, ужаса́ющеся с тре́петом серафи́ми, трисвяту́ю пе́снь прино́сят немо́лчным гла́сом. С ни́миже и мы́ вопие́м гре́шнии: свя́т, свя́т, свя́т еси́ Бо́же на́ш.
Сла́ва: Безпло́тными усты́, немо́лчными славослове́ньми, шестокри́льнии вопию́т Ти́ трисвяту́ю пе́снь, Бо́же на́ш: и мы́, и́же на земли́, недосто́йными усты́ хвалу́ Ти́ возсыла́ем: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Тро́ичныя еди́ницы Божество́, неслия́нным соедине́нием сла́вим, и а́нгельскую пе́снь вопие́м: свя́т, свя́т, свя́т еси́ Бо́же на́ш, Богоро́дицею поми́луй на́с.
Пе́сни Тро́ичны. Гла́с 7:
Вы́шнею си́лою херуви́мски воспева́емый, и Боже́ственною сла́вою а́нгельски покланя́емый, приими́ и на́с су́щих на земли́, недосто́йными устна́ми хвале́ние Тебе́ возсыла́ющих: свя́т, свя́т, свя́т еси́ Бо́же на́ш.
Сла́ва: Я́ко со́н ле́ность отложи́вши душе́, исправле́ние к хвале́нию покажи́ судии́, и со стра́хом возопи́й: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Непристу́пному Божеству́, во еди́нице Тро́ице, серафи́мскую трисвяту́ю возсыла́юще хвалу́, со стра́хом возопии́м: свя́т, свя́т, свя́т еси́ Бо́же на́ш, Богоро́дицею поми́луй на́с.
Пе́сни Тро́ичны. Гла́с 8:
На не́бо сердца́ иму́ще, а́нгельский подражи́м чи́н, и со стра́хом Судии́ припаде́м, побе́дную взыва́юще хвалу́: свя́т, свя́т, свя́т еси́ Бо́же на́ш.
Сла́ва: Зре́ти Тебе́ не сме́юще херуви́ми, летя́ще зову́т со восклица́нием, Боже́ственную пе́снь трисвята́го гла́са, с ни́миже и мы́ вопие́м Ти́: свя́т, свя́т, свя́т еси́ Бо́же на́ш, моли́твами все́х святы́х Твои́х поми́луй на́с.
И ны́не: Сляца́еми мно́жеством прегреше́ний на́ших, и не сме́юще воззре́ти на высоту́ небе́сную, ду́шу с те́лом прекло́ньше, со а́нгелы пе́снь вопие́м Ти́: свя́т, свя́т, свя́т еси́ Бо́же, Богоро́дицею поми́луй на́с.
Свети́льны дневни́и во всю́ седми́цу 
Свети́льны дневни́и во всю́ седми́цу
В понеде́льник у́бо: Предста́тельствы безпло́тных Твои́х, и спаси́ мя.
Во вто́рник: Моли́твами Го́споди, Предте́чи Твоего́, и спаси́ мя.
В сре́ду и пято́к: Си́лою Го́споди, Креста́ Твоего́, и спаси́ мя.
В четверто́к: Моли́твами Го́споди, апо́стол Твои́х, и святи́теля Никола́а, и спаси́ мя.
В суббо́ту глаго́лет сие́ два́жды.
В пе́рвом у́бо: Моли́твами Го́споди, святы́х Твои́х, и спаси́ мя.
Во второ́м же: Моли́твами Го́споди, Богоро́дицы, и спаси́ мя.
Свети́льны подо́бне по гла́су, три́жды.
Свети́лен, гла́с 1:
Све́т возсия́й Го́споди, ду́шу мою́ очи́сти от вся́каго греха́, предста́тельствы безпло́тных Твои́х, и спаси́ мя.
Гла́с 2: Све́т Тво́й присносу́щный низпосли́ Христе́ Бо́же, и просвети́ о́чи та́йныя се́рдца моего́, предста́тельствы безпло́тных Твои́х, и спаси́ мя.
Гла́с 3: Низпосли́ све́т Тво́й Христе́ Бо́же, и просвети́ се́рдце мое́, предста́тельствы безпло́тных Твои́х, и спаси́ мя.
Гла́с 4: Све́т возсия́й ми́ру Твоему́, во тьме́ ду́шу мою́ су́щую от вся́каго греха́ очи́сти, предста́тельствы безпло́тных Твои́х, и спаси́ мя.
Гла́с 5: Светода́вче Го́споди, низпосли́ све́т Тво́й, и просвети́ се́рдце мое́, предста́тельствы безпло́тных Твои́х, и спаси́ мя.
Гла́с 6: Предста́тельствы Го́споди, безпло́тных Твои́х, низпосли́ душа́м на́шым све́т Тво́й присносу́щный.
Гла́с 7: Воздви́гни мя́ Го́споди, к Твоему́ песнопе́нию, и научи́ мя твори́ти во́лю Твою́ Святы́й, предста́тельствы безпло́тных Твои́х, и спаси́ мя.
Гла́с 8: Све́т сы́й Христе́, просвети́ мя Тобо́ю, предста́тельствы безпло́тных Твои́х, и спаси́ мя.
Ексапостила́рии всея́ седми́цы, самопе́сно 
В понеде́льник: Не́бо звезда́ми украси́вый я́ко Бо́г, и Твои́ми а́нгелы всю́ зе́млю просвети́вый, Соде́телю все́х, пою́щыя Тя́ спаса́й.
Богоро́дичен: Сла́дость а́нгелов, скорбя́щих ра́дость, христиа́н предста́тельница Де́во Ма́ти Госпо́дня, заступи́ на́с, и изба́ви ве́чных му́к.
Во вто́рник: Предте́чу Иоа́нна, и Крести́теля Спа́сова, во проро́цех проро́ка, и пусты́ни воспита́ние, Елисаве́тино рожде́ние восхва́лим вси́.
Богоро́дичен: Сла́дость а́нгелов: Зри́ в понеде́льник:
В сре́ду и пято́к: Кре́ст – храни́тель всея́ вселе́нная, кре́ст – красота́ це́ркве, кре́ст – ве́рных утвержде́ние, кре́ст – а́нгелов сла́ва и де́монов я́зва.
КрестоБогоро́дичен: У креста́ предстоя́щи, тя́ безсе́менно ро́ждшая, и рыда́ющи вопия́ше: увы́ Сладча́йшее Ча́до, ка́ко заше́л еси́ от о́чию Мое́ю? ка́ко в ме́ртвых вмени́лся еси́?
В четверто́к:
Подо́бен: Жены́ услы́шите:
Во всю́ подсо́лнечную те́кше пропове́дасте Христо́во от Де́вы свято́е воплоще́ние вои́стинну, от пре́лести обраща́юще язы́ки, и просвеща́юще, и вся́ науча́юще Тро́ицу почита́ти святу́ю, апо́столи Спа́совы.
Подо́бны: Вели́каго началопа́стыря, и иера́рха вси́, председа́теля мирлики́йскаго Никола́а хва́лим: мно́ги бо му́жи спасе́, непра́ведно умре́ти иму́щыя, царю́ явля́ется со Авла́вием во сне́, решя́ непра́ведное изрече́ние.
Богоро́дичен: Мари́е чисте́йшая, злата́я кади́льнице, невмести́маго Божества́ прия́телище бы́вшее, в не́мже Оте́ц благоволи́, Сы́н же всели́ся, и Ду́х Святы́й осени́в Тя́ Отрокови́це показа́ Богоро́дицу.
В суббо́ту: И́же и ме́ртвыми и живы́ми облада́яй я́ко Бо́г, и святы́ми Твои́ми всю́ зе́млю просвети́вый, Соде́телю все́х, пою́щыя Тя́ спаса́й.
Богоро́дичен: Мы́ о Тебе́ хва́лимся Богоро́дице, и к Бо́гу Тя́ и́мамы предста́тельство, простри́ ру́ку Твою́ необори́мую, и сокруши́ враги́ на́шя, Твои́м низпосли́ рабо́м по́мощь от свята́го.
Тро́ичны сия́ Григо́рия Синаи́та, пева́емы по вся́ воскре́сния по Тро́ичном кано́не на полу́нощнице 
Тро́ичны сия́ Григо́рия Синаи́та, пева́емы по вся́ воскре́сния по Тро́ичном кано́не на полу́нощнице.
Досто́йно е́сть я́ко вои́стинну, сла́вити Тя́ Бо́га Сло́ва, Его́же трепе́щут и трясу́тся Херуви́ми, и славосло́вят Си́лы небе́сныя, воскре́сшаго тридне́вно из гро́ба Христа́ Жизнода́вца стра́хом просла́вим.
Воспои́м вси́ боголе́пно пе́сньми Боже́ственными, Отца́, и Сы́на, и Ду́ха Боже́ственнаго, триипоста́сную Держа́ву, еди́но Ца́рство и Госпо́дьство.
Ю́же пою́т вси́ земноро́днии, и славосло́вят си́лы небе́сныя, от все́х ве́рно покланя́емую, Еди́ницу по существу́ триипоста́сную.
Господонача́льную херуви́м, и богонача́льную без сравне́ния серафи́м, неразде́льную Тро́ицу во еди́нице, су́щее богонача́лие Тя́ велича́ем.
Отцу́ безнача́льному и Бо́гу, собезнача́льному Сло́ву со Ду́хом покланя́юся: неразлу́чное еди́но соединя́емое существо́, тричи́сленную Еди́ницу пе́сньми почти́м.
Лучеза́рная Твоя́ мо́лния возсия́й ми́ Бо́же мо́й триипоста́сне, Вседе́телю: и до́м мя́ покажи́ Твоея́ непристу́пныя сла́вы, све́тел, и светоно́сен, и неизме́нен.
Его́же трепе́щут и трясу́тся херуви́ми, и славосло́вят а́нгельская во́инства, от Де́вы неизрече́нно вопло́щшагося Христа́ жизнода́вца, стра́хом просла́вим.
Та́же, Трисвято́е, и по О́тче на́ш: Ипакои́ гла́са. Го́споди поми́луй, 40. Сла́ва, и ны́не: Честне́йшую херуви́м: И возгла́с от свяще́нника: Бо́же уще́дри ны́:
И моли́тва глаго́лется от иере́а:
Всемогу́щая, и животворя́щая Свята́я Тро́ице, и светонача́льная, я́же ми́рную вся́кую и преми́рную тва́рь, за еди́ну бла́гость от не су́щих приведы́й, и промышля́я и содержа́щи: и́же по про́чих Твои́х неизрече́нных о земно́м ро́де благодея́ниих, и покая́ние на́м ра́ди плотска́го неможе́ния до сме́рти дарова́вый: не оста́ви на́с окая́нных в лука́вых на́ших дея́ниих умре́ти, ниже́ злонача́льнику, и зави́стцу, и губи́телю посме́шство бы́ти. Зри́ши бо Благосе́рде, ели́к у́бо о́наго на на́с наве́т и вражда́, ели́ко же и на́ше страстова́ние, и сла́бость, и небреже́ние. Но неоску́дныя Ти́ бла́гости соде́лай на на́с, мо́лим на вся́кий де́нь и ча́с прогне́вающии Тя́ честны́х и животво́рных за́поведей преступле́нием: и вся́ у́бо всего́ преше́дшаго живота́ на́шего, и до ны́нешняго часа́ согреше́ная на́ми в дея́ниих или́ глаго́ланиих, или́ в помышле́ниих, оста́ви и прости́: сподо́би же на́с про́чее сконча́ти житие́ в покая́нии, и умиле́нии, и соблюде́нии святы́х Твои́х повеле́ний. А́ще у́бо сла́достию прельсти́вшеся, многообра́зне согреши́хом: или́ ме́рзкими похотьми́ неполе́зными и вре́дными обольсти́вшеся, препроводи́хом: а́ще гне́вом и я́ростию подви́гшеся безслове́сною, кого́ бра́та на́шего оскорби́хом: а́ще язы́ком неизбе́жных и стро́потных, и кре́пких сете́й объя́хомся: а́ще ко́им чу́вств на́ших, или́ все́ми, во́лею или́ нево́лею, ве́дуще или́ не ве́дуще, от восхище́ния, или́ поуче́ния, безу́мно поползо́хомся: а́ще же лука́выми по́мыслы и су́етными со́весть оскверни́хом: а́ще ли ко́им други́м о́бразом прегреши́хом, от предприя́тия и обы́чая томи́ми зла́го: прости́ на́м и оста́ви вся́, Всеще́дре, пребла́же и многоми́лостиве, и да́руй на́м про́чее бо́дрость и си́лу, во е́же твори́ти во́лю Твою́ бла́гу, и благоуго́дну, и соверше́нну: да нощна́го и мра́чнаго зла́, светови́дным покая́нием преме́ншеся, и я́ко во дни́ благообра́зно ходя́ще, и очище́ни объяви́мся человеколю́бию Твоему́ недосто́йнии, воспева́юще Тя́ и велича́юще во ве́ки, ами́нь.
И отпу́ст, и проще́ние обы́чное.
Та́же иере́й глаго́лет ектению́:
Помо́лимся о вели́ком господи́не: Мы́ же: Го́споди поми́луй, кро́тким и ти́хим гла́сом. И по исполне́нии тоя́ глаго́лет предстоя́тель: Моли́твами святы́х оте́ц на́ших, Го́споди Иису́се Христе́ Бо́же на́ш, поми́луй на́с, ами́нь.
Тропари́ воскре́сны 
пое́мии по непоро́чнах в неде́лях всего́ ле́та, гла́с 5
На еди́ном ко́емждо тропаре́ глаго́лем:
Благослове́н еси́ Го́споди, научи́ мя оправда́нием Твои́м.
А́нгельский собо́р удиви́ся, зря́ Тебе́ в ме́ртвых вмени́вшася, сме́ртную же Спа́се, кре́пость разори́вша, и с собо́ю Ада́ма воздви́гша, и от а́да вся́ свобо́ждша.
Благослове́н еси́ Го́споди, научи́ мя оправда́нием Твои́м.
Почто́ ми́ра с ми́лостивными слеза́ми, о ученицы растворя́ете? блиста́яйся во гро́бе а́нгел мироно́сицам веща́ше: ви́дите вы́ гро́б, и уразуме́йте, Спа́с бо воскре́се от гро́ба.
Благослове́н еси́ Го́споди, научи́ мя оправда́нием Твои́м.
Зело́ ра́но мироно́сицы теча́ху ко гро́бу Твоему́ рыда́ющыя, но предста́ к ни́м а́нгел, и рече́: рыда́ния вре́мя преста́, не пла́чите, Воскресе́ние же апо́столом рцы́те.
Благослове́н еси́ Го́споди, научи́ мя оправда́нием Твои́м.
Мироно́сицы жены́ с ми́ры прише́дшя ко гро́бу Твоему́ Спа́се, рыда́ху, а́нгел же к ни́м рече́, глаго́ля: что́ с ме́ртвыми жива́го помышля́ете? я́ко Бо́г бо воскре́се от гро́ба.
Сла́ва, Тро́ичен: Поклони́мся Отцу́, и Его́ Сы́нови, и Свято́му Ду́ху, Святе́й Тро́ице во еди́ном существе́, с серафи́мы зову́ще: свя́т, свя́т, свя́т еси́ Го́споди.
И ны́не, Богоро́дичен: Жизнода́вца ро́ждши, греха́ Де́во Ада́ма изба́вила еси́, ра́дость же Е́ве в печа́ли ме́сто подала́ еси́: па́дшыя же от жи́зни, к се́й напра́ви, из Тебе́ воплоти́выйся Бо́г и челове́к.
Аллилу́иа, три́жды.
По вся́ неде́ли на Сла́ва стихи́ра ева́нгльская. И ны́не, Богоро́дичен, гла́с 2:
Преблагослове́нна еси́ Богоро́дице Де́во, вопло́щшим бо ся из Тебе́ а́д плени́ся, Ада́м воззва́ся, кля́тва потреби́ся, Е́ва свободи́ся, сме́рть умертви́ся, и мы́ ожи́хом. Те́м воспева́юще вопие́м: благослове́н Христо́с Бо́г, благоволи́вый та́ко, сла́ва Тебе́.
По вся́ воскре́сния, апо́стол к Кори́нфяном, зача́ло 158 
Бра́тие, сказу́ю ва́м благовествова́ние, е́же благовести́х ва́м, е́же и прия́сте, в не́мже и стоите́, И́мже и спаса́етеся, ка́цем сло́вом благовести́х ва́м, а́ще содержите́, ра́зве а́ще не всу́е ве́ровасте. Преда́х бо ва́м испе́рва, е́же и прия́х, я́ко Христо́с у́мре гре́х на́ших ра́ди по писа́нием. И я́ко погребе́н бы́сть, и я́ко воста́ в тре́тий де́нь, по писа́нием. И я́ко яви́ся Ки́фе, та́же единона́десятим. Пото́м же яви́ся бо́ле пяти́ со́т бра́тиям еди́ною, от ни́хже мно́жайшии пребыва́ют досе́ле, не́цыи же и почи́ша. Пото́м же яви́ся Иа́кову: та́же апо́столом все́м. Последи́ же все́х, я́ко не́коему и́звергу, яви́ся и мне́. А́з бо е́смь мни́й апо́столов, и́же не́смь досто́ин нарещи́ся апо́стол, зане́ гони́х це́рковь Бо́жию. Благода́тию же Бо́жиею е́смь е́же е́смь, и благода́ть Его́, я́же во мне́, не тща́ бы́сть, но па́че все́х и́х потруди́хся: не а́з же, но благода́ть Бо́жия, я́же со мно́ю. А́ще у́бо а́з, а́ще ли они́, та́ко пропове́дуем, и та́ко ве́ровасте.
По вся́ воскресе́ния, Ева́нглие от Матфе́а, зача́ло 77.
Рече́ Госпо́дь при́тчу сию́: уподо́бися Ца́рствие Небе́сное челове́ку царю́, и́же восхоте́ стяза́тися о словеси́ с рабы́ свои́ми. Наче́ншу же ему́ стяза́тися, приведо́ша ему́ еди́наго должника́ тмо́ю тала́нт. Не иму́щу же ему́ возда́ти, повеле́ и госпо́дь его́ прода́ти, и жену́ его́, и ча́да, и вся́ ели́ка име́яше, и отда́ти. Па́д у́бо ра́б [то́й], кла́няшеся ему́, глаго́ля: Го́споди, потерпи́ на мне́, и вся́ ти́ возда́м. Милосе́рдовав же Госпо́дь раба́ того́, прости́ его́, и до́лг отпусти́ ему́. Изше́д же ра́б то́й, обре́те еди́наго клевре́т свои́х, и́же [бе́] до́лжен ему́ сто́м пе́нязь, и е́м его́ давля́ше, глаго́ля: отда́ждь ми́, и́мже [ми́] еси́ до́лжен. Па́д у́бо клевре́т его́ на но́зе его́ моля́ше его́, глаго́ля: потерпи́ на мне́, и вся́ возда́м ти́. О́н же не хотя́ше, но ве́д всади́ его́ в темни́цу, до́ндеже возда́ст до́лжное. Ви́девше же клевре́ти его́ бы́вшая, сжа́лиша си́ зело́, и прише́дше сказа́ша господи́ну своему́ вся́ бы́вшая. Тогда́ призва́в его́ господи́н его́, глаго́ла ему́: ра́бе лука́вый, ве́сь до́лг о́н отпусти́х тебе́, поне́же умоли́ мя: Не подоба́ше ли и тебе́ поми́ловати клевре́та твоего́, я́коже и а́з тя́ поми́ловах? И прогне́вався Госпо́дь его́, предаде́ его́ мучи́телем, до́ндеже возда́ст ве́сь до́лг сво́й. Та́ко и Оте́ц Мо́й Небе́сный сотвори́т ва́м, а́ще не отпустите́ ко́ждо бра́ту своему́ от серде́ц ва́ших прегреше́ния и́х.
Проки́мены, и апо́столы, и аллилуиа́ре, и Ева́нглиа дневни́и.
В понеде́льник проки́мен, гла́с 4: Творя́й А́нгелы Своя́ ду́хи, и слуги́ Своя́ пла́мень о́гненный.
Сти́х: Благослови́ душе́ моя́ Го́спода.
Апо́стол к Евре́ом, зача́ло 305.
Бра́тие, а́ще глаго́ланное А́нгелы сло́во бы́сть изве́стно, и вся́ко преступле́ние и ослуша́ние пра́ведное прия́т мздовоздая́ние: Ка́ко мы́ убежи́м о толи́цем неради́вше спасе́нии? Е́же зача́ло прие́мше глаго́латися от Го́спода, слы́шавшими в на́с извести́ся: Сосвиде́тельствующу Бо́гу, зна́меньми же и чудесы́, и разли́чными си́лами, и Ду́ха Свята́го разделе́ньми, по свое́й Ему́ во́ли. Не А́нгелом бо покори́ Бо́г вселе́нную гряду́щую, о не́йже глаго́лем. Засвиде́тельствова же не́где не́кто, глаго́ля: что́ е́сть челове́к, я́ко по́мниши его́? Или́ сы́н челове́ческий, я́ко посеща́еши и́? Ума́лил еси́ его́ ма́лым не́чим от А́нгел: сла́вою и че́стию венча́л еси́ его́, и поста́вил еси́ его́ над де́лы руку́ Твое́ю: Вся́ покори́л еси́ под но́зе его́. Внегда́ же покори́ти ему́ вся́ческая, ничто́же оста́ви ему́ непокоре́но: ны́не же не у́ ви́дим ему́ вся́ческая покоре́на. А ума́ленаго ма́лым чи́м от а́нгел, ви́дим Иису́са, за прия́тие сме́рти, сла́вою и че́стию венча́нна, я́ко да благода́тию Бо́жиею за все́х вку́сит сме́рти. Подоба́ше бо Ему́, Его́же ра́ди вся́ческая, и И́мже вся́ческая, приве́дшу мно́ги сы́ны в сла́ву, Нача́льника спасе́ния и́х страда́ньми соверши́ти.
Аллилу́иа, гла́с 5: Хвали́те Го́спода вси́ а́нгели Его́, хвали́те Его́ вся́ си́лы Его́.
Сти́х: Я́ко То́й рече́, и бы́ша: То́й повеле́, и созда́шася.
Ева́нглие от Матфе́а, зача́ло 52.
Рече́ Госпо́дь при́тчу сию́: уподо́бися Ца́рствие небе́сное челове́ку, се́явшу до́брое се́мя на селе́ свое́м. Спя́щым же челове́ком, прии́де вра́г его́, и все́я пле́велы посреде́ пшени́цы, и оти́де. Егда́ же прозябе́ трава́, и пло́д сотвори́, тогда́ яви́шася и пле́велие. Прише́дше же раби́ господи́на, ре́ша ему́: Го́споди, не до́брое ли се́мя се́ял еси́ на селе́ [твое́м]? отку́ду у́бо и́мать пле́велы? О́н же рече́ и́м: вра́г челове́к сие́ сотвори́. Раби́ же ре́ша ему́: хо́щеши ли у́бо, да ше́дше исплеве́м я́? О́н же рече́ [и́м] ни́, да не когда́ восторга́юще пле́велы, восто́ргнете ку́пно с ни́ми [и] пшени́цу. Оста́вите расти́ обое́ ку́пно до жа́твы, и во вре́мя жа́твы реку́ жа́телем: собери́те пе́рвее пле́велы, и свяжи́те и́х в снопы́, я́ко сожещи́ я́: а пшени́цу собери́те в жи́тницу мою́. И приступи́ша к нему́ ученицы́ его́, глаго́люще: скажи́ на́м при́тчу пле́вел се́льных. О́н же отвеща́в рече́ и́м: се́явый до́брое се́мя, е́сть Сы́н челове́ческий. А село́, е́сть ми́р. до́брое же се́мя, си́и су́ть сы́нове Ца́рствия: а пле́велы, су́ть сы́нове неприя́зненнии. А вра́г все́явый и́х, е́сть диа́вол: а жа́тва, кончи́на ве́ка е́сть. А жа́тели, а́нгели су́ть. Я́коже у́бо собира́ют пле́велы, и огне́м сожига́ют: та́ко бу́дет в сконча́ние ве́ка сего́. По́слет Сы́н челове́ческий а́нгелы своя́, и соберу́т от Ца́рствия его́ вся́ собла́зны, и творя́щыя беззако́ние, и вве́ргут и́х в пе́щь о́гненну: ту́ бу́дет пла́чь и скре́жет зубо́м. Тогда́ пра́ведницы просветя́тся я́ко со́лнце в Ца́рствии отца́ и́х. Име́яй у́ши слы́шати, да слы́шит.
Прича́стен: Творя́й а́нгелы Своя́ ду́хи, и слуги́ Своя́ пла́мень о́гненный.
Во вто́рник Предте́чи проки́мен, гла́с 7:
Возвесели́тся пра́ведник о Го́споде, и упова́ет на Него́.
Сти́х: Услы́ши Бо́же, гла́с мо́й, внегда́ моли́ти ми ся к Тебе́.
Апо́стол от Дея́ний, зача́ло 33.
Во дни́ о́ны, я́коже скончава́ше Иоа́нн тече́ние, глаго́лаше: кого́ мя непщу́ете бы́ти, не́смь а́з, но се́ гряде́т по мне́, Ему́же не́смь досто́ин разреши́ти реме́нь сапогу́ Его́. Му́жие бра́тие, сы́нове ро́да Авраа́мля, и и́же в ва́с боя́щиися Бо́га: ва́м сло́во спасе́ния сего́ посла́ся. Живу́щии бо во Иерусали́ме, и кня́зи и́х сего́ не разуме́вше: и гла́сы проро́ческия, по вся́ суббо́ты что́мыя, осуди́вше Его́, испо́лниша. И ни еди́ныя вины́ сме́ртныя обре́тше, проси́ша у Пила́та уби́ти Его́. Я́коже сконча́ша вся́, я́же о Не́м пи́сана, сне́мше с дре́ва, положи́ша во гро́бе. Бо́г же воскреси́ Его́ от ме́ртвых: И́же яви́ся на дни́ мно́ги, совозше́дшым с Ни́м от Галиле́и во Иерусали́м, и́же ны́не су́ть свиде́телие Его́ к лю́дем. И мы́ ва́м благовеству́ем обетова́ние бы́вшее ко отце́м, я́ко сие́ Бо́г испо́лнил е́сть на́м ча́дом и́х, воздви́г Иису́са.
Аллилу́иа, гла́с 4: Пра́ведник я́ко фи́никс процвете́т, я́ко ке́др, и́же в Лива́не, умно́жится.
Сти́х: Насажде́ни в дому́ Госпо́дни, во дво́рех Бо́га на́шего процвету́т.
Ева́нглие от Иоа́нна, зача́ло 3.
Во вре́мя о́но, ви́де Иоа́нн Иису́са гряду́ща к себе́, и глаго́ла: се́ а́гнец Бо́жий, взе́мляй грехи́ ми́ра. Се́й е́сть, о Не́мже а́з ре́х: по мне́ гряде́т му́ж, и́же предо мно́ю бы́сть: я́ко пе́рвее мене́ бе́. И а́з не ве́дех Его́: но да яви́тся Изра́илеви, сего́ ра́ди приидо́х а́з в воде́ крестя́. И свиде́тельствова Иоа́нн, глаго́ля: я́ко ви́дех Ду́х сходя́щь я́ко го́лубь с небесе́, и пребы́сть на Не́м. И а́з не ве́дех его́: но Посла́вый мя́ крести́ти водо́ю, То́й мне́ рече́: над Него́же у́зриши ду́х сходя́щь, и пребыва́ющь на Не́м, То́й е́сть крестя́й Ду́хом Святы́м. И а́з ви́дех, и свиде́тельствовах, я́ко Се́й е́сть Сы́н Бо́жий.
Прича́стен: В па́мять ве́чную бу́дет пра́ведник:
В сре́ду Пресвяте́й Богоро́дице проки́мен, гла́с 3.
Пе́снь Богоро́дицы: Вели́чит душа́ моя́ Го́спода, и возра́довася ду́х мо́й о Бо́зе Спа́се мое́м.
Сти́х: Я́ко призре́ на смире́ние рабы́ Своея́: се́ бо от ны́не ублажа́т Мя́ вси́ ро́ди.
Апо́стол к филипписи́ем, зача́ло 240.
Бра́тие, сие́ да му́дрствуется в ва́с, е́же и во Христе́ Иису́се, И́же во о́бразе Бо́жии сы́й, не восхище́нием непщева́ бы́ти ра́вен Бо́гу. Но Себе́ ꙾ума́лил꙾{истощи́л}, зра́к раба́ прии́м, в подо́бии челове́честем бы́в, и о́бразом обре́теся я́коже челове́к. Смири́л Себе́, послушли́в бы́в да́же до сме́рти, сме́рти же кре́стныя. Те́мже и Бо́г Его́ превознесе́, и дарова́ Ему́ и́мя, е́же па́че вся́каго и́мене. Да о и́мени Иису́сове вся́ко коле́но поклони́тся, небе́сных и земны́х и преиспо́дних. И вся́к язы́к испове́сть: я́ко Госпо́дь Иису́с Христо́с, в сла́ву Бо́га Отца́.
Аллилу́иа, гла́с 8: Слы́ши дщи́ и ви́ждь, и приклони́ у́хо твое́.
Сти́х: Лицу́ Твоему́ помо́лятся бога́тии лю́дстии.
Ева́нглие от Луки́, зача́ло 54.
Во вре́мя о́но, вни́де Иису́с в ве́сь не́кую: жена́ же не́кая, и́менем Ма́рфа, прия́т Его́ в до́м сво́й. И сестра́ е́й бе́, нарица́емая Мари́а, я́же и се́дши при ногу́ Иису́сову слы́шаше сло́во Его́: Ма́рфа же мо́лвяше о мно́зе слу́жбе, ста́вши же рече́: Го́споди, не бреже́ши ли, я́ко сестра́ моя́ еди́ну мя́ оста́ви служи́ти? рцы́ у́бо е́й, да ми́ помо́жет. Отвеща́в же Иису́с, рече́ е́й: Ма́рфо, Ма́рфо, пече́шися и мо́лвиши о мно́зе: еди́но же е́сть на потре́бу, Мари́а же благу́ю ча́сть избра́, я́же не оти́мется от нея́. Бы́сть же егда́ глаго́лаше сия́, воздви́гши не́кая жена́ гла́с от наро́да, рече́ ему́: блаже́нно чре́во носи́вшее Тя́, и сосца́ я́же еси́ сса́л. О́н же рече́: те́мже у́бо блаже́ни слы́шащии сло́во Бо́жие, и храня́ще е́.
Прича́стен: Ча́шу спасе́ния прииму́, и и́мя Госпо́дне призову́.
В четверто́к апо́столом проки́мен, гла́с 8: Во всю́ зе́млю изы́де веща́ние и́х, и в концы́ вселе́нныя глаго́лы и́х.
Сти́х: Небеса́ пове́дают сла́ву Бо́жию, творе́ние же руку́ Его́ возвеща́ет тве́рдь.
Апо́стол к кори́нфяном, зача́ло 131.
Бра́тие, Бо́г ны́ посла́нники после́дния яви́ я́ко насме́ртники: зане́ позо́р бы́хом ми́ру, и а́нгелом, и челове́ком. Мы́ у́бо бу́и Христа́ ра́ди, вы́ же му́дри о Христе́: мы́ не́мощни, вы́ же кре́пцы: вы́ сла́вни, мы́ же безче́стни. До ны́нешняго часа́ и а́лчем, и жа́ждем, и наготу́ем, и стра́ждем, и скита́емся: И тружда́емся, де́лающе свои́ми рука́ми: укоря́еми благословля́ем: гони́ми, терпи́м: Ху́лими, ꙾утеша́емся꙾{мо́лим}: я́коже отре́би ми́ру бы́хом, все́м попра́ние досе́ле. Не срамля́я ва́с сия́ пишу́: но я́коже ча́да моя́ возлю́бленная наказу́ю. А́ще бо и мно́ги пе́стуны и́мате о Христе́, но не мно́ги отцы́: о Христе́ бо Иису́се благовествова́нием а́з вы́ роди́х. Молю́ же ва́с, подо́бни мне́ быва́йте, я́коже а́з Христу́.
Аллилу́иа, гла́с 1: Испове́дят небеса́ чудеса́ Твоя́ Го́споди, не́бо и́стину Твою́ в це́ркви святы́х.
Сти́х: Бо́г прославля́емь в сове́те святы́х.
Ева́нглие от Матфе́а, зача́ло 34 от полу́.
Во вре́мя о́но, призва́в Иису́с обана́десять ученики́ своя́, даде́ и́м вла́сть на дусе́х нечи́стых, я́ко да изго́нят и́х, и цели́ти вся́к неду́г, и вся́ку боле́знь. Сия́ обана́десять посла́ Иису́с, запове́да и́м, глаго́ля: на пу́ть язы́к не иди́те, и во гра́д самаря́нский не вни́дите. Иди́те же па́че ко овца́м поги́бшым до́му Изра́илева. Ходя́ще же пропове́дуйте, глаго́люще: я́ко прибли́жися Ца́рствие небе́сное. Боля́щыя исцеля́йте, прокаже́нныя очища́йте, ме́ртвыя воскреша́йте, бе́сы изгоня́йте: ту́не прия́сте, ту́не дади́те.
Прича́стен: Во всю́ зе́млю изы́де веща́ние и́х:
В пято́к Кресту́, проки́мен, гла́с 7: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то е́сть.
Сти́х: Госпо́дь воцари́ся, да гне́ваются лю́дие.
Апо́стол к кори́нфяном, зача́ло 125.
Бра́тие, сло́во кре́стное погиба́ющым у́бо юро́дство е́сть, а спаса́емым на́м си́ла Бо́жия е́сть. Пи́сано бо е́сть: погублю́ прему́дрость прему́дрых, и ра́зум разу́мных отве́ргу. Где́ прему́др? где́ кни́жник? где́ совопро́сник ве́ка сего́? не обуи́ ли Бо́г прему́дрость ми́ра сего́? Поне́же бо в прему́дрости Бо́жией, не разуме́ ми́р прему́дростию Бо́га, благоизво́лил Бо́г, бу́йством про́поведи спасти́ ве́рующих. Поне́же и иуде́е зна́мения про́сят, и е́ллини прему́дрости и́щут: Мы́ же пропове́дуем Христа́ ра́спята, иуде́ем у́бо собла́зн, е́ллином же безу́мие: Саме́м же зва́нным, иуде́ем же и е́ллином, Христа́, Бо́жию си́лу и Бо́жию прему́дрость.
Аллилу́иа, гла́с 1: Помяни́ со́нм Тво́й, его́же стяжа́л еси́ испе́рва.
Сти́х: Бо́г же Ца́рь на́ш, пре́жде ве́ка соде́ла спасе́ние посреде́ земли́.
Ева́нглие от Иоа́нна, зача́ло 9.
Рече́ Госпо́дь, никто́же взы́де на не́бо, то́кмо сше́дый с небесе́, Сы́н челове́ческий, сы́й на небеси́. И я́коже Моисе́й вознесе́ змию́ в пусты́ни, та́ко подоба́ет вознести́ся Сы́ну челове́ческому: Да вся́к ве́руяй во́нь, не поги́бнет, но и́мать живо́т ве́чный. Та́ко бо возлюби́ Бо́г ми́р, я́ко и Сы́на Своего́ единоро́днаго да́л е́сть, да вся́к ве́руяй в О́нь, не поги́бнет, но и́мать живо́т ве́чный. Не посла́ бо Бо́г Сы́на Своего́ в ми́р, да су́дит ми́рови: но да спасе́тся И́м ми́р.
Прича́стен: Спасе́ние соде́лал еси́ посреде́ земли́ Бо́же.
В суббо́ту все́м святы́м проки́мен, гла́с 8: Весели́теся о Го́споде, и ра́дуйтеся пра́веднии.
Сти́х: Блаже́ни, и́хже оста́вишася беззако́ния, и и́хже прикры́шася греси́.
И уме́ршым, гла́с 6: Ду́шы и́х во благи́х водворя́тся.
Апо́стол к солу́няном, зача́ло 270.
Бра́тие, не хощу́ ва́с не ве́дети о уме́рших, да не скорбите́, я́коже и про́чии не иму́щии упова́ния. А́ще бо ве́руем, я́ко Иису́с у́мре и воскре́се, та́ко и Бо́г уме́ршыя о Иису́се, приведе́т с Ни́м. Сие́ бо ва́м глаго́лем сло́вом Госпо́дним: я́ко мы́ живу́щии оста́вшии в прише́ствие Госпо́дне, не и́мамы предвари́ти уме́рших. Я́ко са́м Госпо́дь в повеле́нии во гла́се арха́нгелове, и в трубе́ Бо́жии сни́дет с небесе́, и ме́ртвии о Христе́ воскре́снут пе́рвее. Пото́м же мы́ живу́щии оста́вшии, ку́пно с ни́ми восхище́ни бу́дем на о́блацех в сре́тение Госпо́дне на возду́се: и та́ко всегда́ с Го́сподем бу́дем.
Аллилу́иа, гла́с 4: Воззва́ша пра́веднии, и Госпо́дь услы́ша и́х.
Сти́х: Мно́ги ско́рби пра́ведным, и от все́х и́х изба́вит я́ Госпо́дь.
Сти́х: Блаже́ни, я́же избра́л и прия́л еси́ Го́споди, и па́мять и́х в ро́д и ро́д.
Ева́нглие от Иоа́нна, зача́ло 16.
Рече́ Госпо́дь ко прише́дшым к нему́ иуде́ом: Ами́нь, ами́нь глаго́лю ва́м, я́ко слу́шаяй словесе́ Моего́, и ве́руяй посла́вшему Мя́, и́мать живо́т ве́чный, и на су́д не прии́дет, но пре́йдет от сме́рти в живо́т. Ами́нь, ами́нь глаго́лю ва́м: я́ко гряде́т ча́с, и ны́не е́сть, егда́ ме́ртвии услы́шат гла́с Сы́на Бо́жия, и услы́шавше оживу́т. Я́коже бо Оте́ц и́мать живо́т в себе́, та́ко да́ст и Сы́нови живо́т име́ти в себе́. И о́бласть да́ст Ему́ и су́д твори́ти: я́ко Сы́н челове́чь е́сть, не диви́теся сему́. Я́ко гряде́т ча́с, во́ньже вси́ су́щии во гробе́х, услы́шат гла́с Сы́на Бо́жия: И изы́дут сотво́ршии блага́я, в воскреше́ние живота́: а сотво́ршии зла́я, в воскреше́ние суда́. Не могу́ А́з о себе́ твори́ти ничесо́же. Я́коже слы́шу, сужду́, и су́д Мо́й пра́веден е́сть: я́ко не ищу́ во́ли Моея́, но во́ли посла́вшаго Мя́ Отца́.
Прича́стен: Ра́дуйтеся пра́веднии о Го́споде:
Други́й: Блаже́ни, я́же избра́л и прия́л еси́ Го́споди, и па́мять и́х в ро́д и ро́д.
Ука́з о слу́жбе всея́ седми́цы 
В неде́лю ве́чера глаго́лем: я́коже указа́ся во окто́ихе: то́чию на Го́споди воззва́х, стихи́ры во окто́ихе, 3. Та́же свято́му, 3. Сла́ва, свято́му, а́ще е́сть: И ны́не, Богоро́дичен. А́ще ли ни: Сла́ва и ны́не, Богоро́дичен. Та́же проки́мен дне́: и про́чая. На стихо́вне, во окто́ихе: Сла́ва, свято́му, а́ще е́сть: И ны́не, Богоро́дичен. А́ще ли ни: Сла́ва и ны́не, Богоро́дичен. А́ще свято́му во уста́ве на 6, тогда́ во окто́ихе стихи́ры ве́чера оставля́ются: но пое́м свято́му стихи́ры на 6: Сла́ва свято́му, а́ще е́сть: И ны́не, Богоро́дичен. А́ще ли ни: Сла́ва, и ны́не, Богоро́дичен. А́ще ли и дву́м святы́м бу́дет, и стихи́ры кому́ждо свои́, та́кожде глаго́лем и́м по 3 стиха́: и Сла́ву глаго́лем та́кожде, а́ще бу́дет ко́ему свято́му. На стихо́вне во окто́ихе: Сла́ва, свято́му, а́ще е́сть: И ны́не, Богоро́дичен. По Ны́не отпуща́еши: и по трисвято́м, глаго́лем тропа́рь свято́му. Сла́ва, и ны́не: Богоро́дичен дневны́й, по гла́су тропаря́. А́ще две́ святы́х, а и́м два́ тропаря́, и глаго́лем тропа́рь свято́му: Сла́ва, друго́му свято́му тропа́рь: И ны́не, Богоро́дичен от ме́ньших, по гла́су друга́го тропаря́. А́ще бу́дет предпра́зднство, или́ попра́зднство: На Го́споди воззва́х, стихи́ры пра́здника, 3: и свято́му, 3. Сла́ва свято́му, а́ще е́сть. И ны́не, пра́здника: А́ще ли ни, тогда́ глаго́лем: Сла́ва, и ны́не, пра́здника. На стихо́вне, пра́здника: Сла́ва, свято́му, а́ще е́сть: И ны́не, пра́здника. А́ще ли ни, тогда́ глаго́лем: Сла́ва, и ны́не, пра́здника. По Ны́не отпуща́еши: и по трисвято́м, глаго́лем тропа́рь свято́му, а́ще е́сть: Сла́ва, и ны́не, пра́здника. А́ще ли ни: тогда́ глаго́лем еди́н тропа́рь пра́здника. И про́чее обы́чно, и отпу́ст. А́ще бу́дет предпра́зднство или́ попра́зднство, и свято́му, ему́же полиеле́й или́ бде́ние. И тому́ пое́м ве́чер и у́тро, и на литурги́и, я́коже ука́зано в уста́ве на ряду́. Повече́рие пое́м по обы́чаю. По Досто́йно, и по трисвято́м глаго́лем, тропа́рь хра́му. А́ще бу́дет хра́м свята́го, и глаго́лем тропа́рь дню́, и пото́м хра́му свята́го. Та́же тропа́рь о́бщий: Бо́же оте́ц на́ших: Посе́м, И́же во все́м ми́ре: Та́же, Сла́ва: Со святы́ми упоко́й: И ны́не, Богоро́дичен: Моли́твами Го́споди все́х святы́х: А́ще бу́дет хра́м Христо́в: во вто́рник на повече́рии, та́кожде и в четверто́к тропа́рь хра́му, во ве́сь го́д не глаго́лем, зане́же глаго́лется тропа́рь дне́: Спаси́ Го́споди лю́ди твоя́: Пото́м хра́му Богоро́дицы, или́ свята́го. Та́же о́бщыя, я́коже и пре́жде указа́ся. Си́це глаго́лем и в про́чыя дни́, кроме́ суббо́т, и неде́ль, и предпра́зднства, и попра́зднства. А́ще прилучи́тся свято́му с полиеле́ем, тогда́ по трисвято́м глаго́лем конда́к свято́му: а тропаре́й дневны́х, и хра́му, кото́рыя указаны, тогда́ не глаго́лем. А́ще бу́дет предпра́зднство или́ попра́зднство, тогда́ по трисвято́м глаго́лем конда́к пра́здника еди́н. А́ще бу́дет свято́му с полиеле́ем или́ со бде́нием: и по трисвято́м глаго́лем конда́к свято́му. Сла́ва и ны́не, конда́к пра́здника: и про́чее по обы́чаю, да́же и до отпу́ста. Полу́нощницу пое́м по обы́чаю, я́коже указа́ся во уста́ве: то́чию а́ще бу́дет пра́здник Владычен, или́ пра́здник Богоро́дицы, кото́рыя пра́здники Богоро́дицы причтены́ ко Влады́чним пра́здником: и тогда́ глаго́лем на полу́нощнице по пе́рвом трисвято́м, вме́сто, Се жени́х: тропа́рь пра́зднику еди́н. А по 2-м трисвято́м глаго́лем конда́к пра́зднику еди́н. И посе́м, Го́споди поми́луй, 12: и отпу́ст. А моли́твы, Помяни́ Го́споди в наде́жди: в те́ пра́здники не глаго́лем. А в суббо́ту Ла́зареву, и в Преполове́ние, и нау́трие Пятьдеся́тницы, и нау́трие Рождества́ Христо́ва, на Собо́ре Богоро́дицы: и нау́трие Богоявле́ния, на собо́ре Иоа́нна Предте́чи, на полу́нощнице глаго́лем та́кожде. А на отда́ние Па́схи, на полу́нощнице глаго́лем. по 1-м трисвято́м, вме́сто, Се́ жени́х: тропа́рь воскре́сен, Собезнача́льное сло́во: Сла́ва, и ны́не. Богоро́дичен его́. По 2-м трисвято́м, глаго́лем вме́сто, Помяни́ Го́споди я́ко бла́г: конда́к Па́сце: А́ще и во гро́бе снизше́л еси́: еди́н. Посе́м, Го́споди поми́луй, 12: и отпу́ст, А моли́твы, Помяни́ Го́споди: не глаго́лем же. А́ще прилучи́тся хра́м свята́го: На полу́нощнице глаго́лем по 1-м трисвято́м, вме́сто, Се́ жени́х: тропа́рь хра́му свята́го. Сла́ва и ны́не, Богоро́дичен воскре́сен, по гла́су тропаря́ свята́го. А по 2-м трисвято́м глаго́лем, вме́сто, Помяни́ Го́споди я́ко бла́г: конда́к хра́му свята́го еди́н. Посе́м, Го́споди поми́луй, 12 и отпу́ст. А моли́твы, Помяни́ го́споди: не глаго́лем. А́ще бу́дет пра́здник рождества́ Иоа́нна Предте́чи, или́ Усекнове́ния, или́ верхо́вных апо́столов, Петра́ и Па́вла, на полу́нощнице глаго́лем: По 1-м трисвято́м, вме́сто, Се́ жени́х: тропа́рь свято́му. Сла́ва, и ны́не, Богоро́дичен воскре́сен, по гла́су тропаря́ свята́го. По 2-м трисвято́м глаго́лем, вме́сто, Помяни́ Го́споди я́ко бла́г: конда́к свято́му еди́н. Посе́м, Го́споди поми́луй 12 и отпу́ст. А моли́твы, Помяни́ Го́споди в наде́жди: не глаго́лем же. В понеде́льник у́треню начина́ем, и пое́м по обы́чаю, я́коже указа́ся. То́чию на Бо́г госпо́дь, тропа́рь свято́му два́жды: Сла́ва, и ны́не, Богоро́дичен по гла́су тропаря́ свята́го, от ме́ньших Богоро́дичнов. А́ще ли не бу́дет тропаря́ свято́му на ряду́: тропа́рь свято́му о́бщий проти́во святи́тельства, или́ преподо́бства его́, глаго́лем два́жды: Сла́ва и ны́не, Богоро́дичен по гла́су тропаря́. А́ще бу́дет предпра́зднство, или́ попра́зднство, тогда́ глаго́лем тропа́рь пра́зднику два́жды: Сла́ва, свято́му, а́ще е́сть: И ны́не, пра́зднику. А́ще не бу́дет свято́му тропаря́, тогда́ глаго́лем тропа́рь пра́зднику два́жды: Сла́ва и ны́не, то́йже тропа́рь пра́зднику. В понеде́льник на у́трени, кано́н покая́нен пое́м со ирмосо́м на 6: и безпло́тных на 4: и мине́и свята́го на 4. А́ще ли пое́тся свята́го на 6, оставля́ются во окто́ихе о́ба му́ченична, и пое́м свята́го на 6. А́ще ли пое́тся свята́го полиеле́й, тогда́ не пое́тся окто́их: но пое́м кано́н Богоро́дице, или́ а́ще предпра́зднство, или́ попра́зднство, со ирмосо́м на 6: ирмо́с по два́жды: тропари́ на 4, и свята́го на 8. Си́це у́бо во всю́ седми́цу пое́м полиеле́йнаго свята́го, кано́н на 8, я́коже в понеде́льник се́й явле́но е́сть. А́ще прилуча́тся два́ святы́х, оставля́ется кано́н безпло́тных: И пое́м кано́н покая́нен, со ирмосо́м на 6: и святы́м по 4 стиха́. Во вто́рник на у́трени кано́н покая́нен со ирмосо́м на 6: и предте́чи на 4: и мине́и свята́го на 4. А́ще пое́тся святы́й на 6, оставля́ются во окто́ихе о́ба му́ченична: И пое́м свята́го на 6: Полиеле́й же по предпи́санному. Та́кожде быва́ет а́ще и два́ святы́х, кано́ны и́м по 4 стиха́. В сре́ду на у́трени, кано́н Креста́, со ирмосо́м на 6: и Богоро́дицы на 4, и свята́го на 4. А́ще ли пое́тся святы́й на 6, оставля́ются о́ба му́ченична во окто́ихе, и пое́тся кре́стный кано́н со ирмосо́м на 4: и Богоро́дицы на 4: и свята́го на 6. А́ще бу́дет два́ святы́х, оставля́ется во окто́ихе кано́н Богоро́дице, и пое́м святы́м на 8. В четверто́к на у́трени, пое́м кано́н святы́х апо́столов: со ирмосо́м на 6: и свята́го Никола́а на 4: и мине́и свята́го на 4. А́ще ли пое́тся святы́й на 6: пое́м кано́н апо́столов, со ирмосо́м, и с Богоро́дичным на 5: и свята́го Никола́а с Богоро́дичным на три́: и мине́и на 6. А́ще бу́дет два́ святы́х: пое́м кано́н апо́столом, со ирмосо́м на 6, и святы́м на 8. В пято́к пое́м, я́коже и в сре́ду явле́но е́сть, неизме́нно. По 3-й пе́сни, седа́лен свято́му: Сла́ва, и ны́не, Богоро́дичен. А́ще два́ святы́х бу́дут, и и́м два́ кондака́, и два́ седа́льна: и свято́му глаго́лем пре́жде конда́к, а́ще бу́дет, и и́кос. Та́же седа́лен ему́же. Сла́ва, седа́лен друго́му свято́му: И ны́не Богоро́дичен. А друго́му свято́му конда́к и и́кос глаго́лем по 6-й пе́сни. А́ще бу́дет предпра́зднство, или́ попра́зднство, глаго́лем вме́сто Богоро́дична: И ны́не, пра́здника. А́ще бу́дет свято́му на 6, седа́лен ему́ глаго́лем два́жды: Сла́ва, и ны́не пра́здника. По 6-й пе́сни, конда́к и и́кос свято́му, а́ще е́сть: а́ще ли ни, тогда́ глаго́лем конда́к свято́му о́бщий, проти́во святи́тельства, или́ преподо́бства его́. А́ще бу́дет предпра́зднство, глаго́лем конда́к и и́кос пра́зднику. А́ще бу́дет свято́му с полиеле́ем, или́ со бде́нием, тогда́ глаго́лем конда́к и и́кос свято́му. А в предпра́зднство, или́ попра́зднство, глаго́лем конда́к и и́кос си́м о́бразом: По 3-й пе́сни, конда́к и и́кос пра́здника: Та́же седа́лен свято́му два́жды. Сла́ва и ны́не, седа́лен пра́здника: и про́чее по ряду́, я́коже указа́ся во уста́ве.
О СВЕТИ́ЛЬНАХ, КА́КО ГЛАГО́ЛЮТСЯ ВО СЕДМИ́ЦЕ КРОМЕ́ НЕДЕ́ЛИ.
Свети́лен во окто́ихе: Сла́ва и ны́не, Богоро́дичен его́. А́ще ли бу́дет в мине́и свети́лен свята́го, рцы́ его́ на Сла́ву, по́сле дневна́го свети́льна. И ны́не, Богоро́дичен его́. А́ще ли бу́дет в мине́и два́ святы́х, и свети́льна два́: И глаго́лем 1 во окто́ихе. Та́же свята́го: Сла́ва, друга́го свята́го. И ны́не, Богоро́дичен его́. А́ще ли среда́, или́ пято́к: И ны́не, Крестобогоро́дичен во окто́ихе. В суббо́ту же, а́ще и́мать рядовы́й святы́й, по 9-й пе́сни, свети́лен глаго́лем свята́го пре́жде мине́и. Та́же, Сла́ва, во окто́ихе свети́лен. И ны́не, Богоро́дичен его́. Си́це глаго́лются свети́льны, егда́ окто́их с мине́ею пое́тся. На хвали́тех свято́му, а́ще бу́дет, и коли́ко ука́зано во уста́ве. Сла́ва, свято́му: И ны́не, Богоро́дичен по гла́су свята́го. Посе́м глаго́лем: Сла́ва тебе́ показа́вшему на́м све́т. А́ще не бу́дет свято́му на хвали́тех, тогда́ глаго́лем: Тебе́ сла́ва подоба́ет: На стихо́вне во окто́ихе. Сла́ва, свято́му, а́ще е́сть. И ны́не, Богоро́дичен, по гла́су свята́го. А́ще ли ни, тогда́ глаго́лем: Сла́ва и ны́не, во окто́ихе. А́ще бу́дет свято́му на у́трени сти́х с запе́вом, тогда́ глаго́лем на стихо́вне во окто́ихе со стихи́. Пе́рвый: Испо́лнихомся зау́тра: Вторы́й: И бу́ди све́тлость: Та́же глаго́лем запе́в свято́му, кото́рый прилучи́тся, да сти́х, и Сла́ва, ему́же: И ны́не, Богоро́дичен. А на вече́рни, на стихо́вне глаго́лем та́кожде. А́ще бу́дет предпра́зднство, или́ попра́зднство, егда́ окто́их не пое́тся, тогда́ на стихо́вне глаго́лем пра́здника, со стихи́. А́ще бу́дет свято́му сти́х с запе́вом, а по́сле стихо́в пра́здника пред Сла́вою пра́здничною, глаго́лем сти́х свято́му с запе́вом. Сла́ва, свято́му. И ны́не, пра́здника. А на вече́рни на стихо́вне, глаго́лем та́кожде. По́сле, Бла́го е́сть: по трисвято́м тропа́рь свято́му. Сла́ва, и ны́не, Богоро́дичен, по гла́су тропаря́ свята́го. А́ще предпра́зднство, или́ попра́зднство, тогда́ глаго́лем тропа́рь свято́му. Сла́ва, и ны́не, пра́здника. А́ще не́сть тропаря́ свято́му, тогда́ глаго́лем еди́н тропа́рь пра́здника. А́ще не бу́дет предпра́зднства, или́ попра́зднства, глаго́лем тропа́рь свято́му о́бщий, проти́во святи́тельства, или́ преподо́бства его́: Сла́ва, и ны́не, Богоро́дичен, по гла́су тропаря́. На 1-м часе́, Сла́ва, тропа́рь свято́му: И ны́не, Богоро́дичен часо́в. По трисвято́м, конда́к свято́му. А́ще дву́м святы́м два́ тропаря́, тогда́ глаго́лем тропа́рь свято́му. Сла́ва, тропа́рь друго́му свято́му. И ны́не, Богоро́дичен часо́в. По трисвято́м конда́к свято́му пе́рвому. На 3-м часе́ и на про́чиих, глаго́лем та́кожде: а конда́к пременя́ем. А́ще прилучи́тся предпра́зднство, или́ попра́зднство, и глаго́лем пре́жде тропа́рь пра́зднику: Та́же, Сла́ва, тропа́рь свято́му: И ны́не, Богоро́дичен часо́в. По трисвято́м конда́к пра́здника непреме́нно на все́х часе́х. А́ще бу́дет и свято́му на 6: Си́це твори́ на вся́к де́нь. А́ще не бу́дет свято́му, или́ святы́м дву́м тропаря́, ни кондака́, а́ще не бу́дет предпра́зднства, или́ попра́зднства, тогда́ глаго́лем на часе́х тропа́рь, и конда́к свято́му о́бщий, проти́во святи́тельства или́ преподо́бства его́. По́сле, Осла́би: по трисвято́м глаго́лем конда́к пре́жде хра́му Христо́ву: та́же дню́, и хра́му свята́го, и свято́му рядово́му, а́ще е́сть. Сла́ва, Со святы́ми упоко́й: И ны́не, конда́к хра́му Богоро́дицы. А́ще не бу́дет хра́ма Богоро́дицы, тогда́ глаго́лем. И ны́не: Предста́тельство христиа́н: А́ще предпра́зднство, или́ попра́зднство Христо́во, и глаго́лем пре́жде конда́к пра́зднику Христо́ву, и про́чая ря́дом: Кондака́ же хра́му Христо́ву не глаго́лем. Си́це глаго́лем: а́ще литурги́а не быва́ет. На литурги́и блаже́нны во окто́ихе на 6.
Зри́ А́ще бу́дет пе́снь свято́му, кото́рую ука́жет во уста́ве, тогда́ глаго́лем во окто́ихе, на 4: И свято́му пе́снь на 4. А́ще бу́дет дву́м святы́м, а и́м ука́жет во уста́ве, коему́ждо пе́снь, и тогда́ окто́их оставля́ется. А́ще бу́дет предпра́зднство, или́ попра́зднство, и тогда́ глаго́лем я́коже ука́жет во уста́ве.
Зри́ По вхо́де глаго́лем тропа́рь, пре́жде хра́му Христо́ву, и хра́му Богоро́дицы, та́же дню́, и хра́му свята́го, и свято́му рядово́му, а́ще е́сть. Та́же конда́к хра́му Христо́ву, и дню́, и хра́му свята́го, и свято́му рядово́му а́ще е́сть. Та́же, Сла́ва: Со святы́ми упоко́й: И ны́не, конда́к хра́му Богоро́дицы. А́ще не бу́дет хра́ма Богоро́дицы: И ны́не, глаго́лем: Предста́тельство христиа́н: А́ще бу́дет предпра́зднство, или́ попра́зднство Христо́во, глаго́лем, пре́жде тропа́рь пра́зднику Христо́ву, и хра́му Богоро́дицы: и про́чая ря́дом, а тропа́рь и конда́к тогда́ хра́му Христо́ву не глаго́лется: та́кожде и хра́му Богоро́дицы, в предпра́зднство и попра́зднство ея́ не глаго́лется. А́ще среда́ или́ пято́к, глаго́лем пре́жде тропа́рь дню́: Спаси́ Го́споди лю́ди Твоя́: та́же хра́му Богоро́дицы, и хра́му свята́го, и свято́му рядово́му. Посе́м конда́к дню́: Вознесы́йся на кре́ст: и хра́му свята́го, и рядово́му свято́му. Сла́ва, Со святы́ми: И ны́не, хра́му Богоро́дицы. А иде́же не́сть хра́ма Богоро́дицы, то́чию еди́н хра́м Христо́в: по тропаре́ глаго́лем конда́к хра́му свята́го, и свято́му рядово́му. Сла́ва, Со святы́ми: И ны́не, хра́му Христо́ву. А иде́же не́сть хра́ма Христо́ва, и Богоро́дицы: глаго́лем: И ны́не, Предста́тельство христиа́н: А в предпра́зднство и попра́зднство тропа́рь и конда́к дню́. На литурги́и по вхо́де не глаго́лется и до отда́ния: зане́же окто́их не пое́тся. Проки́мен, апо́стол, аллилу́иа, Ева́нгелие, и прича́стен дню́: и я́коже ука́зано бу́дет во уста́ве. Та́кожде пое́м и в про́чыя дни́, кроме́ суббо́т и неде́ль.
Ука́з о слу́жбе суббо́тней 
Егда́ пое́м Бо́г Госпо́дь, ве́чера кафи́сма 18. На Го́споди воззва́х, стихи́ры в мине́и свято́му, на 6. Сла́ва, свято́му, а́ще и́мать: а́ще ли ни, Сла́ва, и ны́не, Богоро́дичен 1-й по гла́су настоя́щему. На стихо́вне во окто́ихе му́ченичны 4, и́же пи́саны на Го́споди воззва́х, еди́н оставля́ем 1-й. А запе́в: К Тебе́ возведо́х о́чи мои́: И други́й: Поми́луй на́с Го́споди, поми́луй на́с: Сла́ва, свято́му, а́ще и́мать: А́ще ли ни, Сла́ва и ны́не, Богоро́дичен во окто́ихе. По О́тче на́ш: тропа́рь свято́му. Сла́ва, и ны́не, Богоро́дичен воскре́сный настоя́щаго гла́са. Ектениа́, и отпу́ст. На повече́рии в пято́к по́сле Досто́йно, по трисвято́м, тропа́рь хра́му Христо́ву, и хра́му Богоро́дицы. А свята́го, или́ святы́я хра́му в пято́к тропа́рь не глаго́лется. Та́же Апо́столи, му́ченицы и проро́цы: Сла́ва, Со святы́ми упоко́й: И ны́не, Я́ко нача́тки: А́ще предпра́зднство или́ попра́зднство, глаго́лем конда́к пра́зднику. А́ще бу́дет свято́му со славосло́вием, глаго́лем конда́к свято́му. Сла́ва, и ны́не, пра́здника. Полу́нощницу пое́м по обы́чаю. То́чию а́ще бу́дет пра́здник Влады́чень, или́ Богоро́дицы, пою́тся со отда́нием: или́ Рождество́ Предте́чи, и Усекнове́ние, и Петра́ и Па́вла, и хра́ма свята́го: и на собо́р Богоро́дицы и на собо́р Иоа́нна Предте́чи. И глаго́лем по 1-м трисвято́м тропа́рь, а по 2-м трисвято́м конда́к, я́коже указа́ся в понеде́льник. На у́трени, на Бо́г госпо́дь: тропа́рь свято́му, два́жды. Сла́ва и ны́не, Богоро́дичен воскре́сен по гла́су тропаря́ свята́го, а не настоя́щаго гла́са: поне́же Богоро́дичен воскре́сен гла́са глаго́лется по 1-м седа́льне. И ны́не: А́ще же святы́й с полиеле́ем, тогда́ глаго́лем, на Бо́г Госпо́дь, по тропаре́ свята́го Богоро́дичен воскре́сен гла́са. А́ще бу́дет в суббо́ту предпра́зднство, или́ попра́зднство, на Бо́г госпо́дь, глаго́лем тропа́рь пра́здника два́жды. Сла́ва, тропа́рь свято́му: И ны́не, пра́здника. А́ще не бу́дет тропаря́ свято́му, тогда́ глаго́лем тропа́рь пра́здника два́жды. Сла́ва, и ны́не, то́йже. Та́же глаго́лем кафи́сму 16. По кафи́сме ектениа́: и седа́льны во окто́ихе, му́ченичны два́, 1-й и 2-й. Сла́ва и ны́не, Богоро́дичен воскре́сный 1: и чте́ние. Посе́м непоро́чны. По непоро́чных ектениа́. И седа́льны во окто́ихе му́ченичны два́, 3-й, 4-й, и поко́ин. Сла́ва, и ны́не, Богоро́дичен, И чте́ние. Псало́м 8. И пое́м кано́ны: В суббо́ту всегда́ предваря́ет в мине́и святы́х: И пое́м свята́го мине́и со ирмосо́м на 6: та́же хра́ма свята́го, на 4: и во окто́ихе му́ченичен кано́н на 4. А́ще же два́ святы́х, в мине́и пое́м еди́ному кано́н со ирмосо́м на 6: и друго́му на 4: и му́ченичен кано́н окто́иха на 4: хра́ма же кано́н оставля́ется. А́ще же хра́м Христо́в, или́ Богоро́дицы: и пое́м пре́жде хра́ма кано́н со ирмосо́м на 6: ирмо́с по два́жды, тропари́ на 4: И свята́го на 4: во окто́ихе му́ченичен кано́н на 4. А́ще же святы́й, на 6: И пое́м хра́ма со ирмосо́м на 4: и свята́го на 6: и во окто́ихе на 4.
Ве́домо же бу́де и сие́ В ку́ю суббо́ту ни бу́ди славосло́вие прилучи́тся, на у́трени зри́ кано́н хра́ма, а́ще е́сть Христо́в, или́ Богоро́дицы, со ирмосо́м на 6: ирмо́с по два́жды: тропари́ на 4: и свята́го, на 8. По 9-й пе́сни свети́лен свята́го два́жды. Сла́ва, и ны́не, Богоро́дичен. По 3-й пе́сни седа́лен свято́му дневно́му. Сла́ва, и ны́не, Богоро́дичен его́. По 6-й пе́сни конда́к свято́му, и и́кос. А́ще же где́ аллилу́иа в суббо́ту не пою́т, и пою́т всю́ слу́жбу рядово́му свято́му, я́коже указа́ся. А́ще же не́сть свято́му тропаря́, и кондака́, тогда́ глаго́лем тропа́рь о́бщий свято́му, проти́в преподо́бства его́, во о́бщих тропаре́х и кондака́х. По 9-й пе́сни, свети́лен пре́жде свято́му. Та́же, Сла́ва, во окто́ихе: И ны́не, Богоро́дичен его́. А́ще же ни, Свети́лен во окто́ихе: И́же ме́ртвыми: Сла́ва, и ны́не: Мы́ о тебе́ хва́лимся: А́ще бу́дет славосло́вие свято́му в суббо́ту: свети́лен свято́му два́жды. Сла́ва, и ны́не, Богоро́дичен его́. А́ще же не́сть на хвали́тех свято́му стихи́р, тогда́ глаго́лем: Тебе́ сла́ва подоба́ет: и Сла́ва Тебе́ показа́вшему на́м све́т. А во окто́ихе стихи́р на хвали́тех не пое́м, но пое́м и́х на стихо́вне, А́ще же пое́м свято́му на хвали́тех стихи́ры: тогда́, Тебе́ сла́ва подоба́ет: сего́ стиха́ не глаго́лем: но по стихи́рах глаго́лем, Сла́ва тебе́ показа́вшему на́м све́т. Посе́м, Испо́лним у́треннюю моли́тву: и на стихо́вне, во окто́ихе, и́же су́ть пи́саны на хвали́тех, му́ченицы 4: запе́вы же глаго́лем обы́чны: 1-й, Испо́лнихомся зау́тра ми́лости Твоея́ Го́споди: 2-й, И бу́ди све́тлость Го́спода Бо́га на́шего на на́с: А 4-й поко́ин оставля́ем. Сла́ва, свято́му, а́ще и́мать: а́ще ли ни, Сла́ва и ны́не, Богоро́дичен и́х. Стиховенныя же во окто́ихе оставля́ем, егда́ пое́м в суббо́ту, Бо́г госпо́дь: по Бла́го е́сть: и по трисвято́м, тропа́рь свято́му. Сла́ва и ны́не, Богоро́дичен у́тренний, во гла́с тропаря́ свята́го. А́ще бу́дет предпра́зднство, или́ попра́зднство, глаго́лем тропа́рь свято́му. Сла́ва, и ны́не, пра́здника. А́ще бу́дут два́ святы́х, в предпра́зднства или́ попра́зднства, а и́м два́ тропаря́: и глаго́лем тропа́рь свято́му: сла́ва, тропа́рь друго́му свято́му: И ны́не, пра́здника. А́ще не бу́дет тропаря́ свято́му, тогда́ глаго́лем тропа́рь пра́здника еди́н. Пото́м ектениа́, и ча́с 1-й: На 1-м часе́ глаго́лем: Сла́ва, тропа́рь свято́му: И ны́не, Богоро́дичен часо́в. По трисвято́м конда́к свято́му. А́ще предпра́зднство, или́ попра́зднство, глаго́лем тропа́рь пра́здника. Сла́ва, свято́му: И ны́не, Богоро́дичен часо́в. По трисвято́м конда́к пра́здника. А́ще два́ святы́х, а и́м два́ тропаря́, и глаго́лем тропа́рь пра́здника: Сла́ва, свято́му: И ны́не, Богоро́дичен часо́в. По трисвято́м конда́к пра́здника: На 3-м часе́ тропа́рь пра́здника: Сла́ва, тропа́рь друго́му свято́му, а конда́к пра́здника на все́х часе́х непреме́нно, кроме́ вели́каго свята́го с полиеле́ем: тогда́ бо конда́к пременя́ем. А́ще не бу́дет тропаря́ свято́му, тогда́ тропа́рь, и конда́к глаго́лем пра́зднику. И посе́м отпу́ст, и многоле́тие. Та́же лити́а обы́чная. На литурги́и блаже́нна во окто́ихе на 6. А́ще же и́мать святы́й пе́снь, глаго́лем пре́жде свято́му пе́снь 3-ю́, со ирмосо́м на 4, и во окто́ихе на 4. По вхо́де пре́жде тропа́рь Христо́ву хра́му, и Богоро́дицы. Тропа́рь дню́: Апо́столи, му́ченицы, проро́цы: Та́же, за упоко́й: Помяни́ Го́споди я́ко бла́г: А́ще же святы́й рядовы́й и́мать тропа́рь: и Помяни́ Го́споди не глаго́лем. Та́же конда́к хра́му Христо́ву, и Богоро́дицы, и свято́му рядово́му. Сла́ва, Со святы́ми упоко́й: И ны́не: Я́ко нача́тки: А́ще предпра́зднство, или́ попра́зднство, по вхо́де тропа́рь пра́зднику и хра́му свята́го, и свято́му рядово́му. Та́же конда́к хра́му свята́го: Сла́ва, свято́му рядово́му: И ны́не, пра́здника. А́ще хра́м Христо́в, и хра́му Христо́ву тропа́рь и конда́к в предпра́зднство и попра́зднство Христо́во не глаго́лется: та́кожде и хра́му Богоро́дицы, в предпра́зднство и попра́зднство Ея́: тропа́рь и конда́к не глаго́лется. Проки́мен, апо́стол, аллилу́иа, Ева́нгелие, и прича́стен пре́жде свято́му, и пото́м ря́д. А́ще свято́му апо́стола не́сть, тогда́ проки́мен, апо́стол, аллилу́иа, Ева́нгелие и прича́стен дне́, и за упоко́й. А от неде́ли мытаря́ и фарисе́а, и до неде́ли все́х святы́х, проки́мен, апо́стол, аллилу́иа, Ева́нгелие, и прича́стен, пре́жде суббо́те, и пото́м свято́му. А́ще свято́му не́сть апо́стола, и ева́нгелиа, и прича́стна, тогда́ за упоко́й.
Зри́ Ука́з о хра́ме Христо́ва Воскресе́ния, ка́ко подоба́ет в суббо́ту на у́трени кано́н пе́ти настоя́щаго гла́са
Пое́м кано́н воскре́сен, ирмо́с по два́жды: тропари́ на 4: пое́м же си́це: два́ тропаря́ воскре́сны и крестовоскре́сен еди́н, и Богоро́дичен еди́н: и свято́му в мине́и на 4: и во окто́ихе на 4. А́ще же кано́н свято́му на 6: тогда́ пое́м кано́н воскре́сен со ирмосо́м на 4, ирмо́с еди́ножды: и свято́му в мине́и на 6. и во окто́ихе на 4.
Зри́ А́ще прилучи́тся предпра́зднство, или́ попра́зднство Госпо́дских пра́здников или́ Богоро́дичных в суббо́ту, и в про́чыя дни́ седми́цы кроме́ неде́ли. Та́кожде в Положе́ние ри́зы Ея́ во Влахе́рнах, и на Положе́ние Честна́го по́яса, окто́их не пое́тся. Ра́зве догматика на Го́споди воззва́х, в пято́к ве́чера: но пое́тся слу́жба вся́ предпра́зднству или́ попразднству ку́пно со святы́м, я́коже уста́в изъявля́ет.
Кано́н моле́бный ко Пресвяте́й Богоро́дице изря́дный 
Творе́ние благочести́вейшаго царя́ господи́на Фео́дора Ду́ки Ла́скаря.
Благослове́н Бо́г на́ш: Сла́ва Тебе́ Бо́же на́ш, сла́ва Тебе́. Царю́ небе́сный:
Трисвято́е: по О́тче на́ш: Свяще́нник: Я́ко Твое́ е́сть Ца́рство:
Та́же, Го́споди, поми́луй, 12. Сла́ва, и ны́не: Прииди́те, поклони́мся:
Псало́м 142.
Го́споди, услы́ши моли́тву мою́, внуши́ моле́ние мое́ во и́стине Твое́й, услы́ши мя́ в пра́вде Твое́й! И не вни́ди в су́д с рабо́м Твои́м, я́ко не оправди́тся пред Тобо́ю вся́к живы́й. Я́ко погна́ вра́г ду́шу мою́, смири́л е́сть в зе́млю живо́т мо́й: посади́л мя́ е́сть в те́мных, я́ко ме́ртвыя ве́ка. И уны́ во мне́ ду́х мо́й, во мне́ смяте́ся се́рдце мое́. Помяну́х дни́ дре́вния, поучи́хся во все́х де́лех Твои́х, в творе́ниих руку́ Твое́ю поуча́хся. Возде́х к Тебе́ ру́це мои́: душа́ моя́ я́ко земля́ безво́дная Тебе́. Ско́ро услы́ши мя́ Го́споди, исчезе́ ду́х мо́й: не отврати́ лица́ Твоего́ от мене́, и уподо́блюся низходя́щым в ро́в. Слы́шану сотвори́ мне́ зау́тра ми́лость Твою́, я́ко на Тя́ упова́х: скажи́ мне́ Го́споди пу́ть, во́ньже пойду́, я́ко к Тебе́ взя́х ду́шу мою́. Изми́ мя́ от вра́г мои́х, Го́споди, к Тебе́ прибего́х. Научи́ мя́ твори́ти во́лю Твою́, я́ко Ты́ еси́ Бо́г мо́й: Ду́х Тво́й благи́й наста́вит мя́ на зе́млю пра́ву. И́мене Твоего́ ра́ди, Го́споди, живи́ши мя́, пра́вдою Твое́ю изведе́ши от печа́ли ду́шу мою́. И ми́лостию Твое́ю потреби́ши враги́ моя́, и погуби́ши вся́ стужа́ющыя души́ мое́й, я́ко а́з ра́б Тво́й е́смь.
Сла́ва, и ны́не: Аллилу́иа: Та́же Бо́г Госпо́дь:
Та́же тропа́рь Богоро́дице:
К Богоро́дице приле́жно ны́не притеце́м гре́шнии и смире́ннии, и припаде́м в покая́нии зову́ще из глубины́ души́: Влады́чице помози́, на ны́ милосе́рдовавши: потщи́ся, погиба́ем от мно́жества прегреше́ний, не отврати́ Твоя́ рабы́ тщы́, Тя́ бо и еди́ну наде́жду и́мамы. Два́жды.
Не умолчи́м никогда́ Богоро́дице, си́лы Твоя́ глаго́лати недосто́йнии: а́ще бо Ты́ не бы́ предстоя́ла моля́щи, кто́ бы на́с изба́вил от толи́ких бе́д? кто́ же бы сохрани́л до ны́не свобо́дны? не отсту́пим Влады́чице от Тебе́, Твоя́ бо рабы́ спаса́еши при́сно от вся́ких лю́тых.
Посе́м псало́м 50.
Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. Наипа́че омы́й мя́ от беззако́ния моего́ и от греха́ моего́ очи́сти мя́: я́ко беззако́ние мое́ а́з зна́ю, и гре́х мо́й предо мно́ю е́сть вы́ну. Тебе́ еди́ному согреши́х и лука́вое пред Тобо́ю сотвори́х: я́ко да оправди́шися во словесе́х Твои́х и победи́ши, внегда́ суди́ти Ти́. Се́ бо, в беззако́ниих зача́т е́смь, и во гресе́х роди́ мя ма́ти моя́. Се́ бо, и́стину возлюби́л еси́, безве́стная и та́йная прему́дрости Твоея́ яви́л ми́ еси́. Окропи́ши мя́ иссо́пом, и очи́щуся: омы́еши мя́, и па́че сне́га убелю́ся. Слу́ху моему́ да́си ра́дость и весе́лие: возра́дуются ко́сти смире́нныя. Отврати́ лице́ Твое́ от гре́х мои́х и вся́ беззако́ния моя́ очи́сти. Се́рдце чи́сто сози́жди во мне́, Бо́же, и ду́х пра́в обнови́ во утро́бе мое́й. Не отве́ржи мене́ от лица́ Твоего́ и ду́ха Твоего́ свята́го не отими́ от мене́. Возда́ждь ми́ ра́дость спасе́ния Твоего́ и ду́хом Влады́чним утверди́ мя. Научу́ беззако́нныя путе́м Твои́м, и нечести́вии к Тебе́ обратя́тся. Изба́ви мя́ от крове́й, Бо́же, Бо́же спасе́ния моего́: возра́дуется язы́к мо́й пра́вде Твое́й. Го́споди, устне́ мои́ отве́рзеши, и уста́ моя́ возвестя́т хвалу́ Твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. ублажи́, Го́споди, благоволе́нием Твои́м Сио́на, и да сози́ждутся сте́ны иерусали́мския: тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь Тво́й тельцы́.
И начина́ем кано́н Пресвяты́я Богоро́дицы, без ирмосо́в.
Пе́снь 1.
Ирмо́с: Колесницегони́теля фарао́ня погрузи́ чудотворя́й иногда́ Моисе́йский же́зл, крестообра́зно порази́в, и раздели́в мо́ре: Изра́иля же беглеца́ пешехо́дца спасе́, пе́снь Бо́гови воспева́юща.
Припе́в: Пресвята́я Богоро́дице, спаси́ на́с.
Ско́рбных наведе́ния обурева́ют смире́нную мою́ ду́шу, и напа́стей о́блацы мое́ покрыва́ют се́рдце, Богоневе́стная: но Све́т ро́ждшая Боже́ственный и преве́чный, возсия́й мне́ све́т ра́достный.
От безме́рных ну́ждей и скорбе́й и от враго́в лю́тых, и напа́стей жите́йских изба́влься, Всепречи́стая, кре́пкою си́лою Твое́ю, воспева́ю, велича́ю безме́рную Твою́ ми́лость, и е́же ко мне́ Твое́ утеше́ние.
Сла́ва: Ны́не наде́яся, к Твоему́ прибего́х заступле́нию кре́пкому, и к Твоему́ покро́ву вседу́шно притеко́х: и коле́на приклоня́ю Влады́чице, и пла́чу, и стеню́, не пре́зри мене́ окая́ннаго, Христиа́ном прибе́жище.
И ны́не: Не умолчу́ вопи́ти ясне́йше вели́чия Твоя́: а́ще бо не Ты́, Отрокови́це, всегда́ предстоя́ла еси́ о мне́ моля́щи Сы́на Твоего́, кто́ бы от толи́кия бу́ри, и лю́тых бе́д изба́вил мя́.
Пе́снь 3.
Ирмо́с: Небе́снаго кру́га верхотво́рче Го́споди, и це́ркве зижди́телю, Ты́ мене́ утверди́ в любви́ Твое́й, жела́ний кра́ю, ве́рных утвержде́ние, еди́не Человеколю́бче.
Недоуме́вый от все́х, боле́зненно зову́ Ти: предвари́ те́плое предста́тельство, и Твою́ по́мощь да́ждь ми́ рабу́ Твоему́ смире́нному и окая́нному, Твоего́ заступле́ния и́щущему те́пле.
Удиви́ла еси́ вои́стинну ны́не на мне́, Влады́чице, благодея́ния Твоя́ Отрокови́це, и ми́лости Твоя́. Те́мже сла́влю Тя́, и воспева́ю, и почита́ю мно́гое и безме́рное смотре́ние Твое́.
Сла́ва: Бу́ря мя́ обурева́ет напа́стей Влады́чице, и ско́рбных треволне́ния погружа́ют: но предвари́вши ру́ку ми́ да́ждь по́мощи, те́плое заступле́ние, и предста́тельство Твое́.
И ны́не: И́стинную Богоро́дицу испове́дую Влады́чице, Тя́ сме́рти держа́ву потреби́вшую: я́ко бо оживля́ющая, от у́з а́довых к животу́ возвела́ еси́ мя́, в зе́млю те́кшаго.
Сие́ по 3-й и по 6-й пе́сни то́кмо:
Спаси́ от бе́д рабы́ Твоя́ Богоро́дице, я́ко вси́ по Бо́зе к тебе́ прибега́ем, я́ко неруши́мей стене́ и предста́тельству.
При́зри благосе́рдием всепе́тая Богоро́дице, на мое́ лю́тое телесе́ озлобле́ние, и исцели́ души́ моея́ боле́знь.
Ектениа́: Поми́луй на́с, Бо́же:
Возгла́с: Я́ко ми́лостив:
И а́бие глаго́лем тропа́рь, гла́с 2:
Моле́ние те́плое, и стена́ необори́мая, ми́лости исто́чниче, ми́рови прибе́жище, приле́жно вопие́м Ти́: Богоро́дице Влады́чице, предвари́, и от бе́д изба́ви на́с, еди́на вско́ре предста́тельствующая.
Пе́снь 4.
Ирмо́с: Ты́ моя́ кре́пость Го́споди, Ты́ моя́ и си́ла, Ты́ мо́й Бо́г, Ты́ мое́ ра́дование, не оста́вль не́дра О́тча, и на́шу нищету́ посети́в. Те́м с проро́ком Авваку́мом зову́ Ти: си́ле Твое́й сла́ва Человеколю́бче.
И где́ про́чее ино́е обря́щу заступле́ние? ка́мо прибе́гну? где́ же и спасу́ся? ку́ю те́плую возъи́мам помо́щницу, скорбьми́ жите́йскими и бу́рями, увы́ мне́, коле́блему? на Тя́ еди́ну упова́ю, и дерза́ю, и хвалю́ся, и притека́ю к покро́ву Твоему́, спаси́ мя́.
Реку́ сла́дкую ми́лости Твоея́, бога́тыми дарми́ ороси́вшую, всеокая́нную и смире́нную ду́шу мою́ Всечи́стая, напа́стей и скорбе́й пе́щию сожже́нную, велича́ю, пропове́дую и притека́ю к покро́ву Твоему́, спаси́ мя.
Сла́ва: Тя́ Чи́стую, Тя́ Де́ву и Нескве́рную, еди́ну и́мам сте́ну необори́мую, прибе́жище, покро́в кре́пкий, ору́жие спасе́ния: не пре́зри мене́ блу́днаго, наде́ждо ненаде́емых, немощству́ющих по́моще, оскорбля́емых ра́досте и заступле́ние.
И ны́не: Ка́ко изрещи́ Твоя́ по досто́инству возмогу́ безме́рныя щедро́ты, о Влады́чице, я́же мою́ всегда́ ду́шу лю́те оскорбля́емую, я́ко во́ды обыше́дшыя? но, о Твоего́ про́мысла и благодея́ния, его́же безу́мно окая́нный погуби́х!
Пе́снь 5.
Ирмо́с: Вску́ю мя́ отри́нул еси́ от лица́ Твоего́ Све́те незаходи́мый, и покры́ла мя́ е́сть чужда́я тма́ окая́ннаго? но обрати́ мя́ и к све́ту за́поведей Твои́х пути́ моя́ напра́ви, молю́ся.
Благода́рно вопию́ Ти: ра́дуйся, Ма́ти Де́во, ра́дуйся, Богоневе́сто, ра́дуйся, Боже́ственный покро́ве, ра́дуйся, Ору́жие и стено́ неруши́мая: ра́дуйся, Предста́тельство и по́моще и спасе́ние, и́же к Тебе́ притека́ющым ве́рою. Два́жды.
Сла́ва: Ненави́дящии мя́ всу́е, стре́лы и мечи́ и ро́в угото́ваша, и и́щут всеокая́ннаго моего́ те́ла исто́ргнути, и низвести́ в зе́млю жела́ют: но от си́х Чи́стая, предвари́вши спаси́ мя.
И ны́не: Ки́й тебе́ да́р принесу́ благодаре́ния, за я́же наслади́хся Твои́х дарова́ний, и Твоея́ безме́рныя благосты́ни? те́мже у́бо сла́влю, песносло́влю и велича́ю Твою́ неизрече́нную ко мне́ ми́лость.
Пе́снь 6.
Ирмо́с: Моли́тву пролию́ ко Го́споду, и Тому́ возвещу́ печа́ли моя́, я́ко зо́л душа́ моя́ испо́лнися, и живо́т мо́й а́ду прибли́жися, и молю́ся я́ко Ио́на: от тли́ Бо́же, возведи́ мя.
О́блацы ско́рбных покры́ша окая́нную мою́ ду́шу и се́рдце, и помраче́ние вво́дят мне́ Отрокови́це: но ро́ждшая Све́т непристу́пный, изжени́ сия́ дале́че, дохнове́нием Боже́ственныя моли́твы Твоея́.
Утеше́ние в ско́рбех ве́м, и неду́гов врача́ Тя зна́ю, и всесоверше́нное сокруше́ние сме́рти, и реку́ живота́ неизчерпа́емую, и все́х су́щих в напа́стех ско́рое и бы́строе заступле́ние.
Сла́ва: Не скрыва́ю глубины́ Твоея́ ми́лости, и то́к безме́рных чуде́с, и исто́чник приснотеку́щий вои́стинну, я́же ко мне́ ми́лости Твоея́ Влады́чице: но все́м испове́дую, и вопию́, и пропове́дую, и веща́ю.
И ны́не: Обыдо́ша мя́ жите́йския бу́ри, я́ко пче́лы со́т Де́во, и мое́ содержа́щыя се́рдце уязвля́ют стре́лы скорбе́й: но да обря́щу Тя́ помо́щницу, и гони́тельницу, и изба́вительницу, Всепречи́стая.
Та́же: Спаси́ от бе́д: и При́зри благосе́рдием: Ектениа́ ма́лая.
Возгла́с: Ты́ бо еси́ Ца́рь ми́ра:
И по возгла́се а́бие конда́к, гла́с 6:
Предста́тельство христиа́н непосты́дное, хода́тайство ко Творцу́ непрело́жное, не пре́зри гре́шных моле́ний гла́сы, но предвари́ я́ко блага́я на по́мощь на́с, ве́рно зову́щих Ти́: ускори́ на моли́тву, и потщи́ся на умоле́ние, предста́тельствующи при́сно Богоро́дице, чту́щих Тя́.
И проки́мен, гла́с 4: Помяну́ и́мя Твое́ во вся́ком ро́де и ро́де.
Сти́х: Слы́ши дщи́ и ви́ждь, и приклони́ у́хо твое́.
Ева́нглие от Луки́, зача́ло 4:
Во дни́ о́ны, воста́вши Мариа́м, и́де в го́рняя со тща́нием во гра́д Иу́дов. И вни́де в до́м Заха́риин, и целова́ Елисаве́т. И бы́сть, я́ко услы́ша Елисаве́т целова́ние Мари́ино, взыгра́ся младе́нец во чре́ве ея́: и испо́лнися Ду́ха Свя́та Елисаве́т. И возопи́ гла́сом ве́лиим, и рече́: благослове́на Ты́ в жена́х, и благослове́н пло́д чре́ва Твоего́. И отку́ду мне́ сие́, да прии́де Ма́ти Го́спода моего́ ко мне́? Се́ бо я́ко бы́сть гла́с целова́ния Твоего́ во у́шию мое́ю, взыгра́ся младе́нец ра́дощами во чре́ве мое́м. И блаже́нна ве́ровавшая, я́ко бу́дет соверше́ние глаго́ланным Е́й от Го́спода. И рече́ Мариа́м: вели́чит душа́ Моя́ Го́спода, и возра́довася ду́х мо́й о Бо́зе Спа́се мое́м. Я́ко призре́ на смире́ние рабы́ Своея́: се́ бо от ны́не ублажа́т Мя́ вси́ ро́ди. Я́ко сотвори́ мне́ вели́чие Си́льный, и свя́то и́мя Его́. Пребы́сть же Мариа́м с не́ю я́ко три́ ме́сяцы, и возврати́ся в до́м Сво́й.
Ли́к: Сла́ва Тебе́, Го́споди, сла́ва Тебе́.
Сла́ва, гла́с 6: Моли́твами Богоро́дицы, Ми́лостиве, очи́сти мно́жества согреше́ний на́ших.
И ны́не: Моли́твами Богоро́дицы, Ми́лостиве, очи́сти мно́жества согреше́ний на́ших.
Та́же: Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́.
Гла́с 6:
Не вве́ри мя́ челове́ческому предста́тельству, Пресвята́я Влады́чице, но приими́ моле́ние раба́ Твоего́: ско́рбь бо обдержи́т мя́, терпе́ти не могу́ де́монскаго стреля́ния, покро́ва не и́мам, ниже́ где́ прибе́гну окая́нный, всегда́ побежда́емь, и утеше́ния не и́мам, ра́зве Тебе́ Влады́чице ми́ра: упова́ние и предста́тельство ве́рных, не пре́зри моле́ние мое́, поле́зно сотвори́.
Ектениа́: Спаси́, Бо́же, лю́ди Твоя́ и благослови́ достоя́ние Твое́, посети́ ми́р Тво́й ми́лостию и щедро́тами, возвы́си ро́г христиа́н правосла́вных и низпосли́ на ны́ ми́лости Твоя́ бога́тыя: моли́твами Всепречи́стыя Влады́чицы на́шея Богоро́дицы и Присноде́вы Мари́и: си́лою Честна́го и Животворя́щаго Креста́: предста́тельствы честны́х небе́сных си́л безпло́тных: честна́го сла́внаго проро́ка, Предте́чи и Крести́теля Иоа́нна: святы́х сла́вных и всехва́льных апо́стол: святы́х сла́вных и добропобе́дных му́чеников, преподо́бных и богоно́сных оте́ц на́ших, святы́х и пра́ведных богооте́ц Иоаки́ма и А́нны и все́х святы́х: мо́лим Тя́, многоми́лостиве Го́споди, услы́ши на́с, гре́шных, моля́щихся Тебе́ и поми́луй на́с.
Ли́к: Го́споди поми́луй, 12.
Возгла́с: Ми́лостию и щедро́тами:
Пе́снь 7.
Ирмо́с: О́троцы евре́йстии в пещи́ попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́ Го́споди Бо́же во ве́ки.
Све́т ро́ждшая Богоро́дице, помраче́на мя́ но́щию грехо́в просвети́ Ты́, Све́та су́щи прия́телище чи́стое и непоро́чное, да любо́вию Тя́ сла́влю.
Покро́в бу́ди и предста́тельство, и заступле́ние, и похвала́ Де́во, обнаже́ну мне́ ны́не вся́кия по́мощи, безпо́мощных си́ло и наде́ждо ненаде́емых.
Сла́ва: Все́ю душе́ю и мы́слию, и се́рдцем и устна́ми Тя́ сла́влю, наслади́вся Твои́х вели́ких дарова́ний: но о Твоея́ благосты́ни, и безме́рных Твои́х чуде́с!
И ны́не: Ви́ждь ми́лостивым о́ком Твои́м, и посети́ озлобле́ние е́же и́мам: и лю́тых напа́стей и вре́да и бе́д, и от искуше́ний мя́ изба́ви безме́рною ми́лостию Твое́ю.
Пе́снь 8.
Ирмо́с: На горе́ святе́й просла́вльшася, и в купине́ огне́м Присноде́вы Моисе́ови та́йну я́вльшаго, Го́спода по́йте, и превозноси́те во вся́ ве́ки.
Благоутро́бия ра́ди ми́лости Твоея́ Де́во, не пре́зри Чи́стая, потопля́емаго мене́ бу́рею жите́йских во́лн: но да́ждь ми́ ру́ку по́мощи, утесня́ему озлобле́ньми жите́йскими.
Обстоя́ния и ско́рби и ну́жды обрето́ша мя́, Чи́стая, и напа́сти жите́йския, и искуше́ния отвсю́ду мя́ обыдо́ша: но предста́ни ми́, и заступи́ мя кре́пким Твои́м покро́вом.
Сла́ва: В бу́рях да обря́щу Тя́ приста́нище, в печа́лех ра́дость и весе́лие, и в неду́зех ско́рую по́мощь, и в беда́х изба́вительницу, и предста́тельницу во искуше́ниих.
И ны́не: Ра́дуйся Престо́ле огнеобра́зный Госпо́день, ра́дуйся Боже́ственная и манноприе́мная ру́чко, ра́дуйся златы́й свети́льниче, свеще́ неугаси́мая, ра́дуйся де́вам сла́во, и ма́терем украше́ние и похвало́.
Пе́снь 9.
Ирмо́с: Ужасе́ся о се́м не́бо, и земли́ удиви́шася концы́, я́ко Бо́г яви́ся челове́ком пло́тски, и чре́во Твое́ бы́сть простра́ннейшее небе́с: те́м Тя́ Богоро́дицу, а́нгелов и челове́к чинонача́лия велича́ют.
К кому́ прибе́гну ино́му Чи́стая? где́ притеку́ про́чее, и спасу́ся? ка́мо иду́? ко́е же обря́щу прибе́жище? ко́е те́плое заступле́ние? ку́ю в ско́рбех помо́щницу? на Тя́ еди́ну упова́ю, и о Тебе́ еди́ней хвалю́ся, и на Тя́ дерза́я прибего́х.
Не́сть исчи́слити возмо́жно вели́чия Твоя́ Богоневе́сто, и глубину́ неиспыта́тельну изрещи́, па́че ума́ чуде́с Твои́х, соверше́нных вы́ну любо́вию Тя́ чту́щым, и ве́рою покланя́ющымся, я́ко вои́стинну Бо́га ро́ждшей.
Сла́ва: В пе́снех благода́рных славосло́влю, и почита́ю безме́рную ми́лость, и мно́гую си́лу Твою́ все́м испове́дую, и благодея́ния Твоя́, я́же истощи́ла еси́ на мя́, пропове́дую, велича́ю душе́ю же и се́рдцем, и мы́слию, и язы́ком всегда́.
И ны́не: Моле́ние мое́ приими́ убо́гое, и пла́ча моего́ не пре́зри, и сле́з, и стена́ния, но заступи́ мя я́ко блага́я, и проше́ния испо́лни: мо́жеши бо вся́ я́ко всемо́щнаго Влады́ки Бо́га Ма́ти, а́ще возмаа́еши то́кмо моему́ окая́нному смире́нию.
И а́бие:
Досто́йно е́сть, я́ко вои́стинну блажи́ти Тя́ Богоро́дицу, присноблаже́нную и пренепоро́чную, и Ма́терь Бо́га на́шего. Честне́йшую херуви́м и сла́внейшую без сравне́ния серафи́м, без истле́ния Бо́га Сло́ва ро́ждшую, су́щую Богоро́дицу Тя́ велича́ем.
И кади́т свяще́нник же́ртвенник и лю́ди, и мы́ пое́м настоя́щыя Богоро́дичны, гла́с 8:
Вы́шшую небе́с и чи́стшую све́тлостей со́лнечных, изба́вльшую на́с от кля́твы, Влады́чицу ми́ра пе́сньми почти́м.
От мно́гих мои́х грехо́в немощству́ет те́ло, немощству́ет и душа́ моя́: к Тебе́ прибега́ю, Благода́тней, наде́ждо ненаде́жных, Ты́ ми́ помози́.
Влады́чице и Ма́ти Изба́вителя, приими́ моле́ние недосто́йных ра́б Твои́х, да хода́тайствуеши к ро́ждшемуся от Тебе́: о Влады́чице ми́ра, бу́ди хода́таица!
Пое́м приле́жно Тебе́ пе́снь ны́не всепе́той Богоро́дице ра́достно, со Предте́чею, и все́ми святы́ми, мо́ли Богоро́дице, е́же уще́дрити ны́.
Вся́ а́нгелов во́инства, Предте́че Госпо́день, апо́столов двоенадеся́тице, святи́и вси́ с Богоро́дицею сотвори́те моли́тву, во е́же спасти́ся на́м.
Трисвято́е: по О́тче на́ш: Свяще́нник: Я́ко Твое́ е́сть Ца́рство:
И тропари́ сия́, гла́с 6:
Поми́луй на́с, Го́споди, поми́луй на́с:
Сла́ва: Го́споди, поми́луй на́с:
И ны́не: Милосе́рдия две́ри:
Ектениа́: Поми́луй на́с, Бо́же:
Возгла́с: Услы́ши ны́, Бо́же, Спаси́телю на́ш:
Моли́тва ко Пресвяте́й Влады́чице на́шей Богоро́дице:
О Пресвята́я Влады́чице и Госпоже́ Богоро́дице, приими́ недосто́йную моли́тву на́шу, и сохрани́ от наве́т злы́х челове́к, и от напра́сныя сме́рти, и да́руй на́м пре́жде конца́ покая́ние. На моле́ние на́ше умилосе́рдися, и ра́дость вме́сто печа́ли да́руй. И изба́ви на́с, Госпоже́, от вся́кия беды́ и напа́сти, ско́рби и боле́зни, и от вся́каго зла́, и сподо́би на́с, гре́шных рабо́в свои́х, одесну́ю ста́ти во второ́м прише́ствии Сы́на Твоего́ Христа́ Бо́га на́шего, и насле́дники на́с бы́ти сподо́би Ца́рствия небе́снаго, и жи́зни ве́чныя, со все́ми святы́ми в безконе́чныя ве́ки.
Ли́к: Ами́нь.
Та́же, Прему́дрость: Пресвята́я Богоро́дице, спаси́ на́с.
Ли́к: Честне́йшую херуви́м:
Свяще́нник: Сла́ва Тебе́, Христе́ Бо́же:
Ли́к: Сла́ва, и ны́не: Го́споди, поми́луй, три́жды. Благослови́.
Свяще́нник твори́т отпу́ст.
Велича́ние:
Велича́ем Тя́, Пресвята́я Де́во, Богоизбра́нная Отрокови́це, и чти́м о́браз Тво́й святы́й, и́мже то́чиши исцеле́ния все́м с ве́рою притека́ющым.
------------------------------------------------------------------------
Примечания
1 
естество́ новопремени́ся
2 
свя́т одушевле́нный хра́м
3 
су́щым вне́ су́етнаго ми́ра
4 
свя́т и́же сла́вы Госпо́дь неизме́нный бла́гостию
5 
запя́вся Ада́м и сокруша́ется
6 
из ме́ртвых бо воскресе́ние Ты́, яви́вся су́щым во а́де, Христе́, дарова́л еси́
7 
свя́т Одушевле́нный Хра́м
8 
свя́т одушевле́нный Хра́м
9 
си́х превы́ше
10 
воскресе́ние
11 
херуви́мстем седя́щаго
12 
е́же са́да преслуша́ннаго бра́шна
13 
кре́пкая
14 
сия́
