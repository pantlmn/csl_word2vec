ТРЕБНИК МОНАШЕСКИЙ 
ЧИН БЫВАЕМЫЙ НА ОДЕЯНИЕ РЯСЫ И КАМИЛАВКИ 
Хотяй прияти рясу приходит ко игумену, и сотворь обычное пред ним поклонение, вопросимь бывает от него, аще со всяким усердием ко иноческому приходит житию, и аще многодневным усмотрением сие предложение неизменное имать; обещавшу же ся ему невозвратно пребыти в монастыри в посте и молитвах, и тщание творити помощию Божиею, еже день и нощь преуспевати в добродетелех и во всех повеленных ему службах, прежде всех повелевает ему чинно прежде изчитати вся согрешения своя, и в память себе привед вся от юности своея содеянная, духовнику монастырскому исповести, и от него разрешение прияти, и по повелению духовникову, готову быти ко причастию Божественных Таин. Сему же сице бывшу, вручает его абие игумен единому от искуснейших старец монастырских, повелевая ему еже опасное о души его имети попечение, и иноческому поучати его житию. Рясоносцу же быти хотящему, повелевает во всем повиноватися старцу, чтити же и послушати его яко отца и учителя, и яко от Христа Самаго от старца наказание приимати, веру же и любовь к нему имети, на всяк же день трикраты изчитати свою совесть опасно, и деяния и помышления своя старцу исповедати всегда, и ничтоже якоже пред Самым Богом никогдаже утаевати, повеления же и поучения старцева якоже от Самаго Бога любовне приимати, и усердно тщатися сохраняти и исполняти; над всеми же сими, ничтоже без повеления и благословения старцева (аще и добрейшее будет дело) творити.
Повелен же от игумена со старцем входит в церковь. Пришедшу же и игумену и братиям в церковь, во время начинания часов, старец предреченный приводит рясу прияти хотящаго пред игуменом, и сотворше ему оба метание, обычно лобызают десницу его, и благословение вземше, творят с обою страну поклонение братиям, и ставше пред Святыми враты, знамением крестным знаменуют себе, кланяющеся трижды. Таже лобызавше святыя иконы, и поклоншеся, отходят на свое место.
Абие же посем начинают часы чести; по скончании же сих, игумен взем епитрахиль и фелонь на ся (предстоят же ему хотяй прияти рясу, и старец его с ним, в притворе пред церковными дверми), творит начало обычное.
Благословен Бог наш всегда, ныне и присно и во веки веков.
Братия: Аминь.
Екклисиарх же чтет: Трисвятое. Пресвятая Троице: По Отче наш: игумен: Яко Твое есть Царство: Екклисиарх же: Приидите, поклонимся: трижды.
И псалом Давидов, прежде помазания, 26:
Господь просвещение мое и Спаситель мой, кого убоюся? Господь защититель живота моего, от кого устрашуся? Внегда приближатися на мя злобующым, еже снести плоти моя, оскорбляющии мя и врази мои, тии изнемогоша и падоша. Аще ополчится на мя полк, не убоится сердце мое, аще востанет на мя брань, на Него аз уповаю. Едино просих от Господа, то взыщу: еже жити ми в дому Господни вся дни живота моего, зрети ми красоту Господню и посещати храм святый Его. Яко скры мя в селении Своем в день зол моих, покры мя в тайне селения Своего, на камень вознесе мя. И ныне се вознесе главу мою на враги моя, обыдох и пожрох в селении Его жертву хваления и воскликновения, пою и воспою Господеви. Услыши, Господи, глас мой, имже воззвах, помилуй мя и услыши мя. Тебе рече сердце мое: Господа взыщу; взыска Тебе лице мое, лица Твоего, Господи, взыщу. Не отврати лица Твоего от Мене и не уклонися гневом от раба Твоего, помощник мой буди, не отрини мене и не остави мене, Боже, Спасителю мой. Яко отец мой и мати моя остависта мя, Господь же восприят мя. Законоположи ми, Господи, в пути Твоем, и настави мя на стезю правую враг моих ради. Не предаждь мене в душы стужающих ми, яко восташа на мя свидетеле неправеднии, и солга неправда себе. Верую видети благая Господня на земли живых. Потерпи Господа, мужайся, и да крепится сердце твое, и потерпи Господа.
Другий псалом 50: Помилуй мя, Боже:
Потом паки: Трисвятое: и по Отче наш:
тропарь, глас 4:
Боже отец наших, творяй присно с нами по Твоей кротости, не отстави милости Твоея от нас, но молитвами их в мире управи живот наш.
Слава, и ныне, Богородичен:
К Богородице прилежно ныне притецем, грешнии и смиреннии, и припадем, в покаянии зовуще из глубины души: Владычице, помози, на ны милосердовавши, потщися, погибаем от множества прегрешений, не отврати Твоя рабы тщи, Тя бо и едину надежду имамы.
Посем абие глаголет игумен молитву сию,
диакону рекшу: Господу помолимся:
и братиям всем: Господи, помилуй.
Благодарим Тя, Господи Боже наш, иже по мнозей милости Твоей избавил еси раба Твоего, имярек, от суетнаго мирскаго жития, и призвал еси его на честное сие обещание, сподоби убо его пожити достойно во ангельстем сем житии, и сохрани его от сетей диавольских, и чисту его душу и тело соблюди даже до смерти, и храм свят Твой быти сподоби, вразуми его поминати Тя всегда и Твоя повеления. Смирение же и любовь и кротость даруй ему, молитвами Пречистыя Владычицы нашея Богородицы и Приснодевы Марии, и всех святых Твоих.
Братия же вси глаголют: Аминь.
Диакону же рекшу: Господу помолимся.
И братиям: Господи, помилуй.
Игумен чтет молитву вторую:
Во иго Твое, Владыко, спасительное приими раба Твоего, имярек, и сподоби его сочетатися пастве избранных Твоих. Облецы его освящения ризою, целомудрием препояши чресла его, всякаго воздержания яви его подвижника, в нем и в нас духовных Твоих благодатей совершая дарование, молитвами Пресвятыя Владычицы нашея Богородицы и Приснодевы Марии, и всех святых Твоих.
Братиям же рекшым: Аминь.
Приемлет игумен ножницы от него, и постризает
власы главы его крестообразно, глаголя:
Во Имя Отца, аминь, и Сына, аминь, и Святаго Духа, аминь.
Рцем вси о нем, Господи, помилуй.
Братия же поют вси: Господи, помилуй, трижды.
Посем облачит его игумен в рясу, и камилавху возлагает на главу его, ничтоже глаголя; облек же его игумен глаголет: Мир всем.
Братия же: И духови твоему. Диакон: Главы ваша Господеви приклоните. Братия же: Тебе, Господи.
Всем же главы преклоншым, чтет игумен тайно молитву сию:
Святый, Благий, Благаго Отца Сыне, гордыню отсецаяй, и упражняяй борение сопротивнаго, и изливаяй славу смиреномудрия на главу святых, и венчаваяй их неувядаемым и нетленным венцем жизни и безсмертия, и наставляяй в тесный путь, имже внидоша святии отцы, и восприяша самое место покоищное. Ты, Владыко Господи Боже наш, даруй еже от Тебе силу и благодать Твоего Божества, в дух и душу и тело к Тебе пришедшаго раба Твоего, имярек, и приемшаго начаток святаго образа, о имени Твоем освящающем всяческая, да и сего Сам освятиши именем Твоим всесильным и благим.
Возглас:
Яко Свят еси, Боже наш, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
Игумен же творит обычный отпуст дневный. По отпусте же взем за руку приявшаго рясофор, отдает его старцу, глаголя:
Се вручаю тебе пред Богом сего новоначальнаго, егоже во страсе Божии и во всех добродетелех жити поучай, блюдый опасно, да не нерадения ради твоего погибнет душа его, имаши бо ответ дати Богу о нем в день Судный.
Ко приявшему же рясофор глаголет:
Ты же, якоже Христови во всем повинися старцу, и во всем терпелив буди, смирен же, послушлив, кроток, и молчалив, и обрящеши благодать пред Богом, и спасешися.
ЧИН ПОСТРИЖЕНИЯ В МАЛУЮ СХИМУ 
По ударении в малое древо, начинающим братиям часы, приводим бывает в церковь екклисиархом и своим старцем много время в монастырстем искусе и старчестем послушании добре пребывый, хотяй пострищися, и ставше посреде церкве, покланяются обычно, потом же абие шедше ко игумену и поклоншеся, лобызают десницу его, и вземше благословение от него, творят поклонения три до земли прямо Святых врат, таже лобызают святыя иконы, и паки ставше пред Святыми враты, покланяются единощи до земли, и обращшеся к ликом, такожде творят по единому поклонению. Абие же посем изшедшым им в притвор, новоначальный отлагает обычную свою одежду, и сапоги, и хитон, и облачается во власяницу едину точию.
Вестно же буди, яко подобает всяко пострищися хотящему в первых, прежде даже приити ему в церковь, исповедати вся грехи своя пред духовником, и от него совершенное прияти разрешение, и готову быти ко причащению Пресвятых Таин Тела и Крове Христовы. Сице бо повелевает божественный Дионисий Ареопагит, в книзе своей о священноначалии церковнем, во главе 6, и тайне иноческаго совершения.
Наченшей же ся Божественней литургии, стоит в притворе, певаемым же обычным антифоном, по входе со Евангелием чтется кондак дневный на Славе, на И ныне же поется тропарь сей, глас 1.
Подобен: Гроб Твой, Спасе:
Обятия Отча отверсти ми потшщися, блудно мое иждих житие, на богатство неиждиваемое взираяй щедрот Твоих, Спасе, ныне обнищавшее мое не презри сердце. Тебе бо, Господи, во умилении зову: согреших, Отче, на небо и пред Тобою.
Сему же поему, братия вси исходят в притвор, и вземше свещы, пред’идут два два, тихо поюще вышеписанный тропарь, хотяй же пострищися созади послежде всех между старцем и екклисиархом, и во единей власянице токмо, не опоясан, не обувен, и главою откровенною идет, руце имый согбенне к персем аки связане, вшед же в церковь, покланяется главою низко к востоку единощи, таже пришед пред амвон, паки покланяется такожде, пред святыя же врата пришед, пад на землю ниц лежит, моляся в себе прилежно Господеви о прощении своих грехов, и о еже прияти его в чин кающихся.
По скончании же пения тропаря, настоятель велегласно
глаголет к лежащему:
Бог милосердый, яко Отец чадолюбивый, зря твое смирение и истинное покаяние, чадо, яко блуднаго сына приемлет тя кающагося и к Нему от сердца припадающаго.
И абие преклонься воздвизает ниц лежащаго, взем под десную руку. Он же востав и стоя, просто, долу зря и руце согбенне к персем имый, покланяется главою благоговейно к божественному олтарю.
Игумен же вопрошает его, глаголя:
Что пришел еси, брате, припадая ко святому жертвеннику, и ко святей дружине сей?
Он же кланяяся отвещавает:
Желая жития постническаго, честный отче.
Вопрошает его паки игумен:
Желаеши ли сподобитися ангельскому образу, и вчинен быти лику инокующих?
Он же отвещавает:
Ей, Богу содействующу, честный отче.
Игумен же глаголет:
Воистинну добро дело и блаженно избрал еси, но аще и совершиши е: добрая бo дела трудом стяжаваются, и болезнию исправляются.
Абие же оглашает его игумен сицевыми словесы, глаголя:
Отверзи твоего сердца yшeca, о брате, и услыши глас Господень глаголющь: Приидите ко Мне, вси труждающиися и обремененнии, и Аз упокою вы; возмите иго Мое на себе, и научитеся от Мене, яко кроток есмь и смирен сердцем, и обрящете покой душам вашым. Ныне убо, противу коемуждо вопрошению, подобающий ответ со страхом и радостию отдаждь Богу, известно же веждь, яко Сам Спаситель наш, со Препетою Своею Материю, и святыми Ангелы, и всеми святыми Своими зде прииде, внушая исходящая от Тебе словеса: да егда приидет судити живым и мертвым, воздаст тебе, не по емуже имаши обещатися и исповедати, но по емуже аще сохраниши, яже исповеси. Темже ныне, аще воистинну приступаеши к Богу, со всяким вниманием отвещай нам, противу ихже нами вопрошен быти имаши.
И абие посем вопрошает его, глаголя:
Вольным ли своим разумом, и вольною ли своею волею, приступаеши ко Господу?
Отвещает: Ей, Богу содействующу, честный отче.
Вопрошает: Не от некия ли нужды, или насилия?
Отвещает: Ни, честный отче.
Вопрошает: Отрицаеши ли ся мира и сущих в мире по заповеди Господней?
Отвещает: Ей, честный отче.
Вопрошает: Пребудеши ли в монастыри сем, или в немже ти от святаго послушания повелено будет, и в постничестве, даже до последняго твоего издыхания?
Отвещает: Ей, Богу содействующу, честный отче.
Вопрошает: Сохраниши ли ся в девстве и целомудрии и благоговении даже до смерти?
Отвещает: Ей, Богу содействующу, честный отче.
Вопрошает: Сохраниши ли даже до смерти послушание ко игумену и ко всей о Христе братии?
Отвещает: Ей, Богу содействующу, честный отче.
Вопрошает: Пребудеши ли до смерти в нестяжании и вольней Христа ради во общем житии сущей нищете, ничтоже себе самому стяжавая, или храня, разве яже на общую потребу, и се от послушания, а не от своего произволения?
Отвещает: Ей, честный отче, пребуду Богу споспешствующу.
Вопрошает: Приемлеши ли вся иноческаго общежительнаго жития уставы, и правила от святых отец составленная, и от настоятеля тебе подаемая?
Отвещает: Ей, честный отче, приемлю, и с любовию лобызаю я.
Вопрошает: Претерпиши ли всякую тесноту, и скорбь иноческаго жития, Царствия ради Небеснаго?
Отвещает: Ей, Богу споспешствующу, честный отче.
Посем игумен глаголет к нему оглашение сие:
Виждь, чадо, какова обетования даеши Владыце Христу, Ангели бо предстоят невидимо, написующе исповедание твое сие, о немже и истязан будеши во Второе Пришествие Господа нашего Иисуса Христа. Сказую убо ти совершенное житие, в немже по подобию Господне жительство является, засвидетельствуя яже подобает ти приимати и ихже подобает отбегати; се бо предложил еси, чадо, еже приступити и работати Господеви. Аще убо хощеши инок быти, прежде всех очисти себе от всякия скверны плоти и духа, совершая святыню в страсе Божии, стяжи смиреномудрие, имже наследник будеши вечных благ, отложи житейскаго обычая шатание, послушание имей ко всем, безроптив буди в заповеданных ти службах, в молитве терпелив, во бдениих неленостив, во искушениих не печалуй, в постех не разслабляйся, веждь же, яко молитвою и постом подобает ти умолити Бога, в немощех не пренемогай, поразумевай же лукавыя помыслы: не имать бо престати враг, предлагая тебе память перваго жития мирскаго и ненависть к добродетельному жительству. Подобает убо тебе наченшу путь, ведущий в Царство Небесное, не возвратитися вспять, не будеши бо управлен в Царство Небесное. Да не предпочтеши убо чего паче Бога, да не возлюбиши ниже отца, ниже матерь, ниже братию, ниже коего от своих, ниже сам себе возлюбиши паче Бога, ниже царствия мира, или упокоения коеголибо буди, или чести. Нищеты да не отвращаешися, но в ней до смерти да пребываеши, ни озлобления, ни уничижения человеческаго, ниже инаго чесого, еже непщевати будеши быти неудобно, и возбранен будеши тещи за Христом, но присно взирай на яже во упованиих по Бозе живших благая, и вся от века помышляй мученики и преподобныя, иже многими поты и труды, и безчисленными кровьми и смертьми сия стяжаша. Над вся же сия, всегда во уме своем имей спасительныя страсти и животворную смерть Господа нашего Иисуса Христа, яже волею спасения нашего ради претерпе, яко да и ты вся беды иноческаго жития и тесноту сладце Его ради претерпиши. Трезвися убо во всем, злопостражди яко добрый воин Христов: Сам бо Господь и Бог наш, богат сый в милости, нас ради обнища, яко да мы обогатимся Царствием Его. Подобает убо и нам подражателем Его быти, и Его ради вся претерпети, преспевающым в заповедех Его день и нощь. Сам бо Господь рече: аще кто хощет в'след Мене ити, да отвержется себе, и возмет крест свой, и в'след Мене да идет, еже есть готову присно быти, даже до смерти, на всякое исполнение заповедий Его. Ибо алкати имаши и жаждати, досаду же под'яти и укоризну, поношение же и гонение, и инеми многими отяготитися скорбьми, имиже сущий по Бозе живот начертавается. Егда же сия вся постраждеши, радуйся, рече Господь, яко мзда твоя многа есть на небесех; Емуже слава во веки. Аминь.
Вопрос: Сия вся тако ли исповедаеши упованием силы Божия, и в сих обетех пребывати обещаеши ли ся даже до кончины живота твоего, благодатию Христовою?
Ответ: Ей, Богу содействующу, честный отче.
По сих же абие игумен глаголет к нему сие:
Всещедрый убо Бог и Многомилостивый, пречистыя утробы Своея неизследимыя благости отверзаяй всякому приходящему к Нему с желанием и любовию теплою, рекий: аще бы и жена забыла изчадие свое, Аз же не забуду тебе, и твое ведый желание, и ко предложению твоему прилагая сущую от Него силу ко исполнению Своих заповедий, да восприимет, и об'имет, и защитит, и да будет ти стена тверда от лица вражия, камень терпения, утешения вина, крепости податель, благодушия снискание, мужеству сподвижник, возлегая и востая с тобою, услаждая и веселя сердце твое утешением Святаго Своего Духа, сподобляя тя и части святых и преподобных отец наших Антониа, Евфимиа, Саввы, и Антониа и Феодосиа Печерских, Сергиа Радонежскаго и всех прочих преподобных отец, во иночестве Христови благоугодивших (о женах же: святыя первомученицы Феклы, Евпраксии, Олимпиады, и всех прочих преподобных матерей, во иночестве Христови благоугодивших), с нимиже и ты Царство Небесное да наследиши, о Христе Иисусе Господе нашем; Емуже слава и держава, Царство и сила, со Отцем и Святым Духом, ныне и присно и во веки веков.
Братия: Аминь.
По сих же преклоншу новоначальному главу, и диакону рекшу: Господу помолимся._ _И братиям: Господи, помилуй.
Полагает настоятель верху главы его книгу, и чтет
молитву сию во услышание всем:
Господи Боже наш, достойных Тебе быти узаконивый, житейская вся оставльших, и сродники и други, и последовавших Тебе: приими и раба Твоего сего, имярек, отвергшагося всех сих, по святым Твоим заповедем, и настави его на истину Твою, припадающаго Ти неуклонно: огради его силою Святаго Твоего Духа, во еже не мощи действовати над ним всякой сопротивней козни, терпение ему даруя ко благоугождению Твоему выну, молитвами Пречистыя Владычицы нашея Богородицы и всех святых, от века Тебе благоугодивших.
Яко благословися и прославися пречестное и великолепое имя Твое, Отца и Сына и Святаго Духа, ныне и присно и во веки веков.
Братиям же рекшим: Аминь.
Диакон абие полагает ножницы на святем Евангелии, игумен же глаголет: Мир всем. Диакон: Главы ваша Господеви приклоните. Братия: Тебе, Господи.
Игумен же чтет молитву сию:
Господи Боже наш, упование и прибежище всем уповающым на Тя, различныя пути спасения нам показавый вочеловечением Христа Твоего, приими раба Твоего, имярек, оставльшаго мирския похоти, и себе принесшаго Тебе Владыце жертву живу, благоугодну, отими от него всякую плотскую похоть, и безсловесная приимания, яко да отложением нечувственных власов соотложит и безсловесныя мысли же и деяния, и сподобится прияти иго Твое благое и легкое Твое бремя, и взяти крест, и последовати Тебе Владыце. Соблюди его во Твоей святыни, и даруй ему предложение благое в соблюдении святых Твоих заповедий, сочетавая его во время благопотребно лику избранных Твоих; благодатию и человеколюбием Единороднаго Сына Твоего, с Нимже благословен еси, со Пресвятым и Благим и Животворящим Твоим Духом, ныне и присно и во веки веков.
Братиям же рекшым: Аминь.
Настоятель простер десницу свою ко святому Евангелию, глаголет:
Се Христос невидимо зде предстоит: виждь, яко никтоже тя принуждает приити к сему образу, виждь, яко ты от своего произволения хощеши обручение великаго ангельскаго образа.
Отвещает:
_ _
Ей, честный отче, от своего произволения.
По отвещании же настоятель, показуя десницею на ножницы,
глаголет трижды:
Возми ножницы и подаждь ми я.
По коемждо изречении, трижды новоначальный, взем ножницы, подает я настоятелю, лобызая десницу его. Он же взем на святем Евангелии
полагает я, и глаголет к нему:
Се от руки Христовы премлеши я: виждь, Кому обещаваешися, и к Кому приступаеши, и кого отрицаешися.
Взем же настоятель ножницы от святаго Евангелия,
паки конечнее глаголет:
Благословен Бог, хотяй всем человеком спастися и в познание истины приити, Сый благословен во веки веков.
Братия: Аминь.
Абие же настоятель постризает верх главы его крестообразно, глаголя:
Брат наш, имярек, постризает власы главы своея, в знамение отрицания мира, и всех яже в мире, и во отвержение своея воли и всех плотских похотей, во имя Отца и Сына и Святаго Духа; рцем вси о нем: Господи, помилуй.
Братия же поют трижды: Господи, помилуй.
Настоятель же, десницею коснувся власяницы, еюже одеян есть новоначальный, и держа за ню, глаголет:
Брат наш, имярек, облачится в хитон вольныя нищеты и нестяжания, и всяких бед и теснот претерпения, во имя Отца и Сына и Святаго Духа; рцем вси о нем: Господи, помилуй.
И знаменает его крестообразно, он же лобызает власяницу и десницу настоятелеву, братия же поют трижды: Господи, помилуй.
Настоятель же, взем параман и крест и держа я шуйцею, глаголет:
Брат наш, имярек, приемлет параман во обручение ангельскаго образа, во всегдашнее воспоминание благаго ига Христова взятия на себе, и легкаго бремени его ношения, и во обуздание и связание всех похотей плоти своея; приемлет же и знамение креста Господня на своя перси, во всегдашнее воспоминание злострадания и уничижения, оплевания, поношения, ран, заушения, распятия и смерти Господа Бога и Спаса нашего Иисуса Христа, яже волею нас ради претерпе, и во еже по елику мощно сия подражати тщатися, во имя Отца и Сына и Святаго Духа; рцем вси о нем: Господи, помилуй.
И знаменав я десницею крестообразно, возлагает на рамена и перси новоначальнаго, братиям поющым трижды: Господи, помилуй.
Посем взем рясу, глаголет:
Брат наш, имярек, облачится во одежду веселия и радости духовныя, во отложение и попрание всех печалей и смущений от бесов, от плоти и от мира находящих; во всегдашнее же его о Христе веселие и радование, во имя Отца и Сына и Святаго Духа; рцем вси о нем: Господи, помилуй.
И знаменав десницею рясу, облачит ею новоначальнаго, братиям поющым трижды: Господи, помилуй.
Взем же усмяный пояс и держа и шуйцею, глаголет:
Брат наш, имярек, препоясует бедре свои силою истины, во умерщвление тела и обновление духа, в бодрость же и опасство, во имя Отца и Сына и Святаго Духа; рцем вси о нем: Господи, помилуй.
Десницею же знаменав его, препоясует им новоначальнаго, поющым братиям трижды: Господи, помилуй.
Посем взем мантию и держа ю шуйцею, глаголет:
Брат наш, имярек, облачится в ризу спасения и в броню правды, во еже ошаяватися от всякия неправды, и со тщанием своего разума измышления и своея воли мудрования отлагати, смерти же память всегда во уме своем имети, распята же себе быти мирови вменяти, и мертва на всякое дело зло имети, жива же присно на всяку добродетель Христови неленостно представляти, во имя Отца и Сына и Святаго Духа; рцем вси о нем: Господи, помилуй.
Десницею же знаменав ю, облачит новоначальнаго, братиям поющым трижды: Господи, помилуй.
Таже взем клобук и держа его шуйцею, глаголет:
Брат наш, имярек, приемлет шлем спасения и непостыднаго упования, во еже мощи ему стати противу всем кознем диавольским и покрывает главу свою покрывалом смирения и всегдашняго послушания, в знамение духовнаго любомудрия, и во еже отвратити очи свои еже не видети суеты, во имя Отца и Сына и Святаго Духа; рцем вси о нем: Господи, помилуй.
И благословив и, покрывает главу новоначальнаго, поющым братиям трижды: Господи, помилуй.
Взем же сандалия и шуйцею держа я, глаголет:
Брат наш, имярек, обувается в сандалия, во уготование благовествования мира, во еже скору быти ему и тщаливу на всякое послушание и на всяко дело благое, во имя Отца и Сына и Святаго Духа; рцем вси о нем: Господи, помилуй.
Десницею же благословив, обувает его, братиям поющым трижды: Господи, помилуй.
По сих же приим вервицу и шуйцею держа ю, глаголет:
Приими, брате, имярек, мечь духовный, иже есть глагол Божий, ко всегдашней молитве Иисусове, всегда бо имя Господа Иисуса во уме, в сердцы и во устех своих имети должен еси, глаголя присно: Господи Иисусе Христе, Сыне Божий, помилуй мя грешнаго; рцем вси о нем: Господи, помилуй.
И благословив вервицу десницею, подает новоначальному, поющым братиям трижды: Господи, помилуй. Он же приемля, лобызает вервицу и десницу настоятелеву.
Настоятель же, взем ручный крест и держа и десницею, глаголет:
Приими, брате, имярек, щит веры, крест Христов, в немже возможеши вся стрелы лукаваго разжженныя угасити, и памятствуй всегда, яко рече Господь: иже хощет по Мне ити, да отвержется себе, и возмет крест свой, и последует ми; рцем вси о нем: Господи, помилуй.
И знаменав новоначальнаго крестом крестообразно, подает ему; он же, приемля десною рукою, лобызает крест и десницу настоятелеву, братия же поют трижды: Господи, помилуй.
Наконец же, взем свещу горящую, настоятель подает глаголя:
Приими, брате, свещу сию, и виждь, яко отселе должен еси чистым и добродетельным житием, и благими нравы, свет быти миру. Рече бо Господь: тако да просветится свет ваш пред человеки, яко да видят ваша добрая дела, и прославят Отца вашего, иже на небесех; рцем вси о нем: Господи, помилуй.
Новоначальный же, взем свещу, лобызает десницу его.
По всех же сих, десницею благословляя новоначальнаго,
настоятель глаголет:
Брат наш, имярек, восприял есть обручение ангельскаго образа, и оболкся есть во вся оружия Божия, во еже мощи ему победити всю силу и брани начал и властей и миродержителей тмы века сего, духов злобы поднебесных, во имя Отца и Сына и Святаго Духа; рцем вси о нем: Господи, помилуй.
Братия же вси поют трижды: Господи, помилуй.
Таже диакон глаголет: Господу помолимся.
Братия же: Господи, помилуй.
Настоятель же чтет молитву сию:
Господи Боже наш, введи раба Твоего сего, имярек, в духовный Твой двор и сопричти его словесному Твоему стаду, очисти его мудрование от плотских похотей и тщетныя прелести жития сего, и даждь ему незабытно памятовати уготованная благая любящым Тя и распеншым себе житию сему, Царствия ради Твоего. Ты бо еси Пастырь и Посетитель душ наших, и Тебе славу возсылаем, Отцу и Сыну и Святому Духу, ныне и присно и во веки веков.
Братия глаголют: Аминь.
И аще литургия Божественная совершается, тогда служай иерей, абие по конечней молитве пострига, возглашает: Яко свят еси, Боже наш: Лицы же поют: Святый Боже: Прокимен же пострижения и Апостол и Евангелие по дневнем абие чтутся, прочее же божественная служба совершается вся по ряду обычно. Причастившу же ся новоначальному Божественным Таинам Тела и Крове Господни, по заамвонней молитве и по: Благословлю Господа, братия поют стихиру сию, глас 1:
Познаим, братие, таинства силу, от греха бо ко отеческому дому востекшаго блуднаго сына Преблагий Отец пред'усрет лобзает, и паки Своея славы познание дарует, и таинственное Вышним совершает веселие, закалая тельца упитаннаго, да и мы достойно сожительствуем заклавшему Человеколюбному Отцу, и славному Заколению, Спасу душ наших.
Поему же сему братия вси, два два, приходяще по ряду, целуют крест и новоначальнаго брата, вопрошающе его сице: Что ти есть имя, брате? Новоначальный же отвещает, поведая свое новое имя, глаголя: Антоний, или иное, каковем либо ново именован будет. Братия же, кийждо их кланяяся, и отходя, глаголет к нему: Спасайся во ангельстем чине. По скончании же пения бывает отпуст.
Аще же кроме литургии сие бывает, абие по молитве конечней ектению сию диакон глаголет:
Миром Господу помолимся.
Братия: Господи, помилуй.
О свышнем мире и спасении душ наших, Господу помолимся.
О мире всего мира, благостоянии святых Божиих Церквей и соединении всех, Господу помолимся.
О брате нашем, имярек, и яже от Бога покрове и помощи ему, Господу помолимся.
О еже без порока, неосужденно и непреткновенно исправити ему намерение монашескаго образа, Господу помолимся.
О еже пребыти ему во всяком благочестии и благоговении и чистоте, Господу помолимся.
О еже отложити ему ветхаго человека, и облещися в новаго по Бозе созданнаго, Господу помолимся.
О оставлении и прощении грехов его, Господу помолимся.
О еже избавитися ему и нам от всякия скорби, гнева и нужды, Господу помолимся.
Заступи, спаси, помилуй и сохрани нас, Боже, Твоею благодатию.
Пресвятую, Пречистую, Преблагословенную, Славную Владычицу нашу Богородицу и Приснодеву Марию, со всеми святыми помянувше, сами себе и друг друга, и весь живот наш Христу Богу предадим.
Братия: Тебе, Господи.
Иерей:
Яко свят еси, Боже наш, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
И поют: Елицы во Христа крестистеся, во Христа облекостеся. Аллилуиа.
Диакон: Вонмем.
Настоятель: Мир всем. Чтец: И духови твоему.
Диакон: Премудрость, вонмем.
Чтец: Прокимен, глас 3
Господь просвещение мое и Спаситель мой, кого убоюся?
Стих: Господь Защититель живота моего, от кого устрашуся?
Диакон: Премудрость.
Чтец: Ко Ефесеом Послания святаго апостола Павла чтение.
Диакон: Вонмем.
Чтец же чтет апостол ко Ефесеом, глава 6, зачало 233:
Братие, возмогайте во Господе и в державе крепости Его, облецытеся во вся оружия Божия, яко возмощи вам стати противу кознем диавольским, яко несть наша брань к крови и плоти, но к началом и ко властем и к миродержителем тмы века сего, к духовом злобы поднебесным. Сего ради приимите вся оружия Божия, да возможете противитися в день лют и вся содеявше стати. Станите убо препоясани чресла ваша истиною, и оболкшеся в броня правды, и обувше нозе во уготование благовествования мира, над всеми же восприимше щит веры, в немже возможете вся стрелы лукаваго разжженныя угасити, и шлем спасения восприимите, и мечь духовный, иже есть глагол Божий.
Настоятель глаголет: Мир ти. Чтец: И духови твоему. Диакон: Премудрость, вонмем.
Чтец, псалом Давидов, Аллилуиа.
Стих: Сей нищий воззва, и Господь услыша и, и от всех скорбей его спасе и.
Диакон:
Премудрость, прости, услышим святаго Евангелиа.
Настоятель: Мир всем. Братия: И духови твоему.
Настоятель: От Матфеа святаго Евангелия чтение.
Диакон: Вонмем.
Настоятель же чтет Евангелие от Матфеа, глава 10, зачало 39 и 43:
Рече Господь: иже любит отца, или матерь паче Мене, несть Мене достоин, и иже любит сына, или дщерь паче Мене, несть Мене достоин, и иже не приимет креста своего, и в'след Мене грядет, несть Мене достоин. Приидите ко Мне, вси труждающиися и обремененнии, и Аз упокою вы. Возмите иго Мое на себе и научитеся от Мене, яко кроток есмь и смирен сердцем, и обрящете покой душам вашым, иго бо Мое благо, и бремя Мое легко есть.
По Евангелии же диакон глаголет ектению сию:
Помилуй нас, Боже, по велицей милости Твоей, молим ти ся, услыши и помилуй.
Еще молимся о оставлении и прощении грехов раба Божия, имярек.
Настоятель же возглашает:
Яко Милостив и Человеколюбец Бог еси, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
И абие братия целуют крест и новопостриженнаго, поют же стихиру вышеписанную: Познаим, братие, таинства силу: И по стихире диакон глаголет: Премудрость. Братия же: Честнейшую Херувим:
Настоятель: Слава Тебе, Христе Боже, упование наше, слава Тебе.
Братия: Слава, и ныне: Господи, помилуй, трижды. Благослови.
Настоятель же отпуст:
Христос истинный Бог наш, молитвами Пречистыя Своея Матере, и святых славных и всехвальных апостол, и преподобных и богоносных отец наших Антониа и Феодосиа Печерских, и прочих в постничестве просиявших, и всех святых Своих, спасет и помилует нас, яко Благ и Человеколюбец.
Ведати же подобает, яко таковый новопостриженный инок должен есть приседети в церкви дний пять, упражняяся от всякаго дела, кроме чтения, аще умети будет, в духовных же размышлениих и во умней молитве пребывая.
ЧИН ПОСТРИЖЕНИЯ В ВЕЛИКУЮ СХИМУ 
Хотяй святый великий ангельский образ прияти, в первых должен есть очистити свою совесть опасно, и вся своя исповедати пред своим духовным отцем согрешения, и от него совершенное разрешение прияти, и сице свою очистив совесть, приуготовляти себе ко причащению Святых и Божественных Таин Тела и Крове Господни, всяко якоже умираяй, ибо конечнее вторыми обеты отрицаяся мира, миру и всем мирским пристрастием умирает.
С вечера убо вносима бывают одеяния хотящаго прияти святый образ во святый жертвенник, и полагаются на подножии святыя трапезы.
На утрени же поется канон, емуже краегранесие:
Благоискусный конец, благоискусну ми сущу, Христе, подаждь.
Песнь 1. Глас 2. Ирмос:
_Грядите, людие, поим песнь Христу Богу, раздельшему море и наставльшему люди, яже изведе из работы египетския, яко прославися._
Ко Твоему человеколюбию притекшаго, Христе, во святый образ ныне приходящаго, душевною любовию и мыслию любодобродетельною, Спасе, приими.
Под'яти ми Твое иго благое, Блаже, и бремя, Владыко, взяти сподоби, многих моих прегрешений бремя истощевая, яко Милостив.
Убегнути ми греховнаго поползновения, отныне благоизволи, содеянных мною безмерных прегрешений язвы очищая росою благодати.
Слава:
Нас ради в плоть оболкийся, и смерть о нас яко благоутробен восприимый, плотских осквернений очисти, Щедре, приступающаго к Тебе.
И ныне, Богородичен:
Прибежище и предстательницу, и покров Тя светел стяжахом, Богородицу Тя, Пресвятая, мудрствующии, и божественнаго зрения сподобляемся.
Песнь 3. Ирмос:
_Утверди нас в Тебе, Господи, древом умерщвлей грех, и страх Твой всади в сердца нас поющих Тя._
Очисти, Христе, к Тебе притекающаго раба, и сего житию преподобных сподоби, благочестно и праведно пожити.
Преложение живота и претворение, образ божественный сей подаждь, и согрешением очищение быти, к Тебе приходящему верному рабу Твоему.
Едине Блаже, не хотяй смерти человеком, Милостиве, Твоего раба, Тебе припадающаго, лику святых сопричти.
Слава:
Ныне хотящаго Твоим путем шествовати, и житие избрати крестное, приим, очисти мя от прежних согрешений, Человеколюбче.
И ныне, Богородичен:
Евину клятву, Чистая, разрешила еси, рождши всем благословение неизсякаемое источившаго, Спаса миру, Мати Дево.
Седален, глас 4. Подобен: Скоро предвари:
Хотящии, рече Господь, ити в'след Мене, отвержитеся мирских пристрастий, родителей родивших, чад же и жен, братий же и другов, сродник же и рабов, имений и домов, и приимите достоинство апостол Моих.
Песнь 4. Ирмос:
_Услышах, Господи, слух Твоего смотрения, и прославих Тя, Едине Человеколюбче._
Обращающагося приими мя, Слове Божий, яко блуднаго древле, и яко мытаря, Едине Человеколюбче.
Избавитель нам быв, Крестом мир искупил еси, темже Ти припадаю, избави мя, Владыко.
Знаменаннаго благодатию и светом Твоего богоразумия, словеснаго Твоего стада яви мя овча.
Слава:
Воздвигнувый Лазаря из мертвых, и мене умерщвленнаго греховным жалом, Владыко, оживи.
И ныне, Богородичен:
Благословенная Пречистая Мати Божия, Твоим мя предстательством и божественным покровом соблюди, Владычице.
Песнь 5. Ирмос:
_Света Подателю и веков Творче, Господи, во свете Твоих повелений настави нас, разве бо Тебе иного Бога не знаем._
Послушанием Твоим, Христе, наше яко Бог разрешил еси преслушание, и Царствия нам вход покаянием и верою показал еси.
Скончавшаго в небрежении житие зря мене, внимание прилежания пристави, Христе, правды оболк мя бронею.
Верою, паки порождения же банею, омыл мя еси от прародительныя клятвы, ныне же омый слез источниками, оскверненнаго лютыми грехопадении.
Слава:
Преклоншагося низу, и сляченнаго мя к земли, Владыко, страстным и смертоносным греховным бременем, Своею живоносною рукою исправи.
И ныне, Богородичен:
Равен сый Отцу по безначальному зраку, был еси нам равен, от неискусобрачныя родився Матере, Еяже молитвами, Богочеловече, спаси мя.
Песнь 6. Ирмос:
_В бездне греховней валяяся, неизследную милосердия Твоего призываю бездну, от тли, Боже, мя возведи._
Не презри создание Свое, Владыко, но креста Твоего благодатию спаси мя, и Честною Кровию, юже от божественнаго Твоего ребра источил еси.
Яко не суща первее создал еси, тако и погубляема мя грехи взыскав спаси, яко Пастырь Благ же и Милосерд.
Слава:
Блаженным надеждам причаститися, уготованным всем достойным Твоим, и тех житию подражати сподоби мя, Едине Человеколюбче.
И ныне, Богородичен:
Рукама нетленныма вообразивый мя, паки воз'образи непотребнаго зело, из чрева Твоего, Владычице, приим мя совершенне, яко Милосерд.
Кондак, глас 1:
Об'ятия Отча отверсти ми потшщися, блудно мое иждих житие, на богатство неиждиваемое взираяй щедрот Твоих, Спасе, ныне обнищавшее мое не презри сердце. Тебе бо, Господи, во умилении зову: согреших, Отче, на небо и пред Тобою.
Песнь 7. Ирмос:
_Телу златому премудрыя дети не послужиша, и в пламень сами поидоша, и боги их обругаша, среди пламене возопиша, и ороси я Ангел, услышася уже уст ваших молитва._
Направи к себе пути моя, Блаже, и сердце мое обновлением божественнаго Духа, обетшавшаго назидай, святыни добротою украсив вопиющаго ти: благословен Бог отец наших.
За руку мя десную, яко Благ, взем, к житию, Тебе благоугодному, право ступати покажи, и к совершенству жития восходити, вопиющаго к Тебе: благословен Бог отец наших.
Леностно прежде препровождая мое житие окаянный, к Тебе Владыце ныне прихожду, на Твою надеявся благость и благоутробие Твое единое, и припадаю, взывая Ти: благословен Бог отец наших.
Слава:
Ядрилом креста и ветром Честнаго и Божественнаго Духа ко пристанищу настави Твоего славнаго хотения, и к небесному наследию, и сподоби пети Тебе: благословен Бог отец наших.
И ныне, Богородичен:
Спаса Бога, и миру Избавителя, Всечистая, родила еси, егоже ныне моли, благолепием добродетелей, и светлостию, и постническою благодатию облещи поющыя: благословенна еси, Бога плотию рождшая.
Песнь 8. Ирмос:
_Пещь иногда огненная в Вавилоне действа разделяше, Божиим велением халдеи опаляющая, верныя же орошающая, поющыя: благословите, вся дела Господня, Господа._
Победу нам на диавола, креста Твоего образ дал еси, в немже низлагаем онаго козни и лукавая шатания, зовуще: благословите, вся дела Господня, Господа.
Дал еси нам, еже мощи обновити благодать крещения, исповеданием, жития чистотою, слез пролиянием, и покаянием преисекренним, Человеколюбче.
Страсти плотския уму покорити, воздержанием и постничеством, подаждь рабом Твоим, образы доброты, удалением горшаго и непрестанным заповедий Твоих соблюдением.
Слава:
Свыше нам Твоего сыноположения образ обнови Божественнаго Твоего Духа действом и благодатию, яко Един Благопременитель, художеством человеколюбия, и премногия Твоея благости.
И ныне, Богородичен:
Расторгни пленицы прегрешений, и греховное рукописание, к божественному образу приходящаго тихостию, и благоговением, Пречистая, верою православною утвержденна, соблюдающи.
Песнь 9. Ирмос:
_Безначальна Родителя Сын, Бог и Господь, воплощься от Девы, нам явися, омраченная просветити, собрати расточенная, тем Всепетую Богородицу величаем._
Достойно званию и святому образу пожити, Слове Божий, подаждь ми, греха моего скверну и струпы прегрешений божественною Твоею благодатию очистив, Многомилостиве.
Спасе, яко именуемый, спаси мя, молюся чистым сердцем к Тебе приходящаго, и злобы моея тяготу от'емля, яко Един Щедр, милостивне упокой, якоже обещался еси, Всесильне.
Христос ныне дарует, Благ сый и Милосерд, к Нему приходящым божественная дарования, приступающым к божественному благоговейно благодати престолу, дар благости нетленныя подавая.
Слава:
Имеяй сопутствующую Твоему хотению силу, служители достойны нас покажи Евангелиа Твоего, Слове, и яже к Тебе обеты совершити, молитвами святых Твоих, Животодавче, сподоби.
И ныне, Богородичен:
Сына Твоего благосердаго, Пренепорочная, умоли, верно приходящаго к божественному образу, постническаго доспети, всеблагоговейно, многоцелебнаго конца, Тебе бо Пречистую Заступницу стяжахом.
Стихиры, глас 2.
Подобен: Егда от древа Тя:
Верою приходящаго к Тебе, Владыко, на стезю правды Твоея поставль, настави мя, яко Един Благоутробен, и люте падшаго мя, и низверженнаго множеством согрешений моих, Спасе, исправи, на Твое бо надеявся поспешение, ко ангельскому жительству сему прихожду, Человеколюбче.
Имеяй источник благих, грешных не хотяй, Христе, смерти, за неизреченную милость, но покаяние верным даровавый, познавшым пренепостижное смотрение Твое, приими приходящаго усердно к божественному Твоему образу и спаси человеколюбию Твоему припадающаго.
Стену прейду Тобою греха моего, Спасе, и избавлюся, Ты бо воздал еси мой долг, и ценою искупил мя еси плененнаго, благости показуя богатство, и милосердия бездну источити хотяй всем поющым Тя, Человеколюбче.
Слава, и ныне, Богородичен:
Всем предстательствуеши, Благая, прибегающым с верою в державный Твой покров, иного бо не имамы грешнии к Богу в бедах и скорбех присно заступления, обременени грехи многими, Мати Бога Вышняго; темже Ти припадаем, избави от всякаго обстояния рабы Своя.
На святей же Литургии, входу бывшу со Евангелием, хотяй прияти святый образ снимает главы своея покров, и сущыя на ногах каллиги, и сотворив метания три посреде церкве, станет тамо. По входе же прочтену бывшу тропарю дневному, абие поют антифоны сия, глас 4.
Антифон 1:
Хотех слезами очистити моих грехов, Господи, рукописание, и прочее живота моего покаянием благоугодити Тебе, но враг льстит мя и борет душу мою; Господи, прежде даже не погибну, спаси мя.
Кто обуреваемь и притекаяй ко пристанищу сему не спасется, или кто болезнуя и припадая ко врачевству сему не исцелеет? Содетелю всех и Врачу недужных, Господи, прежде даже не погибну, спаси мя.
Овча есмь словеснаго Твоего стада, и к Тебе прибегаю Пастырю доброму: взыщи мя заблудшаго, Боже, и помилуй мя.
Слава, и ныне, Богородичен:
От всяких бед избави нас, Благословенная Богородице, да вси вопием Ти: радуйся, Едина Заступнице душам нашим.
Антифон 2:
Во источнице тайнем паки рождения сыноположение приим и избавление, в лености житие и грехопадениих иждив, Блаже, ныне зову Тебе: слез покаяния источник ми даруй, и омый скверну моих прегрешений, Всесильне Спасе и Многомилостиве.
Буря греховная обдержит мя, Спасе, и ктому не терпя волнения, к Тебе припадаю Единому Правителю: яко Петрови руку ми простри человеколюбия Твоего и спаси мя.
Слава, и ныне, Богородичен:
Избави нас от бед наших, Мати Христа Бога, рождшая всех Творца, да вси вопием Ти: радуйся, Едина Предстательнице душам нашым.
Антифон 3:
Где есть мирское пристрастие, где есть привременных мечтание, не се ли сия зрим землю и пепел бывающая? Что убо труждаемся всуе? Почто не отвержемся мира и не последуем Зовущему: хотяй ити в'след Мене, да возмет крест свой, и живот вечный наследствует.
Стих: Приидите, чада, послушайте Мене, страху Господню научу вы.
Приидите ко Мне, вси труждающиися и обремененнии, и Аз упокою вы; возмите иго Мое на себе, и научитеся от Мене, яко кроток есмь и смирен сердцем, и обрящете покой душам вашым.
Стих: Заблудих яко овча погибшее.
Овча есмь словеснаго Твоего стада, и к Тебе прибегаю Пастырю Доброму: взыщи мя заблуждшаго, Боже, и помилуй мя.
Таже:
Приидите, поклонимся и припадем, и восплачемся пред Господем сотворшим нас, поюще Ему: аллилуиа, аллилуиа, аллилуиа.
Сему поему, грядет приемляй схиму даже до святых дверий, и пред теми пад на земли ниц, не востает дóндеже поются тропари сии, глас 4:
Господи, Господи, призри с небесе и виждь, и посети виноград сей, и соверши его, егоже насади десница Твоя.
Слава, и ныне, Богородичен:
Едина Чистая и Непорочная Дево, рождшая Бога без семене плотию, Того моли о спасении душ наших.
Посем:
Об'ятия Отча отверсти ми потшщися, блудно мое иждих житие, на богатство неиждиваемое взираяй щедрот Твоих, Спасе, ныне обнищавшее мое не презри сердце. Тебе бо, Господи, во умилении зову: согреших, Отче, на небо и пред Тобою.
По скончании же пения, настоятель воздвизает ниц лежащаго десницею, глаголя:
Бог Милосердый, яко Отец чадолюбивый, зря твое глубокое смирение и истинное покаяние, чадо, яко блуднаго сына приемлет тя кающагося и к Нему вторицею от сердца припадающаго.
Воставшаго же настоятель велегласно вопрошает, глаголя:
Что пришел еси, брате, вторицею припадая ко святому жертвеннику, и ко святей дружине сей?
Ответ: Желая жития совершеннейшаго постническаго, честный отче.
Вопрос: Желаеши ли сподобитися ангельскому образу, и сопричтен быти лику инокующих, и иноческия обеты усугублением пред Господем обновляти?
Ответ: Ей, честный отче.
Настоятель: Воистинну добро дело и блаженно избрал еси, но аще и совершиши е: добрая бo дела трудом стяжаваются, и болезнию исправляются.
Вопрос: Вольным ли своим разумом вторицею сицевым образом приступаеши ко Господу?
Ответ: Ей, честный отче.
Вопрос: Не от некия ли беды, или нужды?
Ответ: Ни, честный отче.
Вопрос: Отрицаеши ли ся вторицею мира и яже в мире по заповеди Господней?
Ответ: Ей, честный отче.
Вопрошает: Обещаеши ли ся вторицею в монастыри сем, или в немже ти от святаго послушания повелено будет, и в постничестве даже до последняго издыхания твоего пребыти?
Ответ: Ей, Богу содействующу, честный отче.
Вопрос: Обещаеши ли вторицею сохранити себе в девстве, и целомудрии, и благоговении даже до смерти?
Ответ: Ей, Богу споспешствующу, честный отче.
Вопрос: Обещаеши ли вторицею хранити послушание даже до смерти ко игумену и ко всей о Христе братии?
Отвещает: Ей, Богу споспешствующу, честный отче.
Вопрос: Претерпиши ли всякую скорбь и тесноту иноческаго жития, Царствия ради Небеснаго?
Ответ: Ей, Богу споспешствующу, честный отче.
Вопрос: Обещаеши ли вторицею пребыти в нестяжании и вольней Христа ради во общем житии сущей нищете, ничтоже себе самому стяжавая, или храня, разве яже на общую потребу, и се от послушания, а не от своего произволения?
Ответ: Ей, честный отче, пребуду, Богу споспешствующу.
И абие оглашение:
Виждь, чадо, каковы обеты вторицею даеши Владыце Христу: Ангели бо приидоша невидимо, написующе исповедание твое сие, о немже имаши истязан быти во Второе Пришествие Господа нашего Иисуса Христа. Сказую убо тебе всесовершенное житие, в немже по подобию Господне жительство является, засвидетельствуя яже подобает ти хранити и ихже подобает бегати. Отречение убо мира и сущих в мире ничтоже ино есть, по реченному, разве креста и смерти обещание; веждь убо себе от днешняго дне распята и умерщвлена быти мирови, совершеннаго ради сугубаго отречения: отрицаеши бо ся родителей, братий, жены, чад, отча сродства, содружества другов обычных, сущих в мире мятежей, попечений, стяжаний, имений, тщетныя и суетныя сласти же и славы, и отврещися имаши не точию предреченных, но и своея души по глаголу Господню, глаголющу: иже хощет по Мне ити, да отвержется себе, и возмет крест свой, и последует Ми. Аще убо воистинну последовати Ему изволил еси, и аще неложно нарещися Того ученик желаеши, уготовися от нынешняго времене, не ко отрадам, ни безпечалию, ни к пищам, ниже ко иному чесому от сущих на земли красных же и сладких, но к подвигом духовным, к воздержанию плоти, к очищению души, к нищете духовней же и телесней, ко плачу благому, ко всем скорбным и болезненным, радостотворнаго по Бозе жития; ибо алкати имаши, и жаждати, и наготу терпети, досаду же под'яти и поругание, поношение и гонение, и во многи ины впасти напасти, имиже сущий по Бозе живот начертавается; и егда сия вся постраждеши, радуйся, рече Господь: яко мзда твоя многа на небесех есть. Радостию убо радуйся, и веселием веселися, яко днесь избра тя, и отлучи тя Господь Бог от мирскаго жития, и постави тя якоже пред Лицем Своим, в предстоянии иноческаго чина, в воинстве ангеловиднаго жития, в высоте небоподражательнаго жительства, Тому ангельски служити, и Тому всецело работати, горняя мудрствовати, горних искати, наше бо житие, по апостолу, на небесех есть. Оле новаго звания! Оле дара тайны! Второе крещение приемлеши днесь, брате, богатыми Человеколюбца Бога даровании, и от грехов своих очищаешися, и сын света бываеши, и Сам Христос Бог наш радуется со святыми Своими Ангелы о покаянии твоем, закалая тебе тельца упитаннаго. Достойно прочее званию ходи, устранися от суетных пристрастий, возненавиди в долняя влекущую тя похоть, все свое желание преложи к небесным, отнюд не возвращайся вспять, да не будеши столп сланый, яко жена Лотова, (или якоже пес на своя блевотины возвращаяйся), и исполнится на тебе слово Господне, глаголющее, яко никтоже возложив руку на рало, и обращься вспять, управлен есть в Царствии Небеснем. Несть бо ти мала беда обещавшемуся ныне вся предреченная хранити, потом же нерадити о обетовании, или на первое житие возвратитися, или отца твоего духовнаго разлучитися, и сопостящихся братий, или туне хотящу в небрежении иждити дни своя, понеже тяжчайшее обрящеши осуждение, паче первых на Страшнем и неумытнем судищи Христове, елико множайшия благодати насладишися ныне, и лучши ти бе, по реченному, не обещатися, нежели обещавшуся не отдати. Ниже паки мни, яко в мимошедшем времени здешняго пребывания довольно подвизался еси к невидимым силам вражиим, но веждь, яко наипаче отныне приимут тя множайшии подвизи к бранем его, никакоже убо тя победити возможет огражденна тя обрет, к наставляющему тя верою крепкою, и любовию, и ко всякому послушанию и смирению правотою. Сего ради да отидет от Тебе всякое непослушание, прекословие, гордыня, рвение, ревность, зависть, ярость, кличь, хула, тайноядение, дерзновение, особное дружество, безчиние, любопрение, роптание, шептание, притяжание себе самому особное, аще и малыя коея и окаянныя вещи, и друзии вси злобнии виды, ихже ради приходит гнев Божий на таковая деющих, и вкоренятися начинает в них душам тлитель. Паче же вместо сих стяжи подобающая святым: братолюбие, безмолвие, кротость, молчание, благоговение, поучение и размышление божественных словес, и чтение, соблюдение сердца от лукавых помыслов, делание по силе, воздержание, и терпение даже до смерти, и на негоже отца обетование свое возложил еси, и первое и последнее исповедание, сердечных таин твоих николиже от него сокрывай, но всегда открывая ему сия исповедай, якоже Божественная писания глаголют: крещахуся бо, рече, исповедающе грехи своя.
Вопрос: Сия вся тако ли вторицею исповедаеши о уповании силы Божия, и в сих обетованиих претерпети обещаваеши ли ся даже до кончины живота твоего, благодатию Христовою?
Ответ: Ей, Богу споспешствующу, честный отче.
Таже настоятель глаголет молитву сию:
Всещедрый убо Бог и Многомилостивый, пречистыя утробы неизследимыя благости Своея отверзаяй всякому приходящему к Нему с желанием и любовию теплою, рекий: аще бы и жена забыла изчадие свое, Аз же не забуду тебе, и твое ведый желание, и ко предложению твоему прилагаяй яже от Себе силу, ко исполнению заповедий Своих, да восприимет, и об'имет, и защитит тя, и будет ти стена тверда от лица вражия, камень терпения, утешения вина, крепости податель, благодушия снискание, мужеству сподвижник, совозлегая, совостая, услаждая и веселя сердце твое утешением Святаго Своего Духа, сподобляя тя и части святых и преподобных отец наших, Антониа, Евфимиа, Саввы и иже с ними, и преподобных отец наших Антониа и Феодосиа Печерских, Сергиа Радонежскаго и всех святых, с нимиже и да наследиши Царство Небесное о Христе Иисусе Господе нашем, Емуже слава и держава, и Царство и сила, со Отцем и Святым Духом, ныне и присно и во веки веков.
Братиям же рекшым: Аминь.
Настоятель знаменает трижды главу схиму приемлющаго, и по знаменании глаголет: Господу помолимся.
И обращься к востоком, глаголет молитву сию:
Сый Владыко Вседержителю, Превышний Царю Славы, с Живым и Ипостасным Своим Словом, и от Тебе исходящим Духом Истинным господствуяй всякою тварию видимою же и невидимою, Боже седяй на Херувимех и трисвятым гласом от Серафимов воспеваемый непрестанно, Емуже предстоят тысящы тысящей и тмы тем святых Ангел и Архангел воинства, Ты еси Свет просвещаяй всякаго человека грядущаго в мир, умоляемь от Святыя Богородицы и Приснодевы Марии, и всея Небесныя Твоея Церкве первенец во Иерусалиме, призри милостивным оком на смирение раба Твоего, имярек, иже возложи исповедание пред многими свидетели, совокупи его дарованному ему от прародителей дару сыноположения, и Царствия Твоего святым крещением, иноческое сие и ангеловидное обещание постави совершенно на краесекомем и духовнем камени еже в Тя веры, укрепи его в державе силы Твоея, и облецы его во все оружество Святаго Твоего Духа, яко несть ему брань к крови и плоти, но к началом, ко властем, к миродержителем тмы века сего, к духовом лукавства, препояши чресла его силою истины, и облецы его в броня правды и радости, и обуй нозе его во уготование благовествования мира, умудри его восприяти щит веры, в немже возможет вся стрелы лукаваго разжженныя угасити, и шлем спасения прияти, и мечь духовный, еже есть слово Твое, и заступая неизглаголанная сердца его воздыхания, сопричти его избранным Твоим, яко да будет Твой сосуд избранный, сын и наследник Царствия Твоего, сын света и дне, мудрость, правда, освящение, избавление, сотвори его орган доброгласен, псалтирь красен Святаго Духа, яко да отсюду по преспеянию совлекся ветхаго человека, тлеющаго по сластолюбии прелестника многообразнаго змия, облечется в Новаго Адама, по Бозе созданнаго, в преподобии и правде, утверди его всегда и язвы и крест Иисусов носити на теле своем, имиже ему мир распятся, и той мирови, вообрази в нем добродетель истинную водити, а не на угождение человеком, или на самоугодие, в терпении благочестие, во благочестии же братолюбие и послушание, облагодати его бодрствующа, делающа, спяща, востающа, во псалмех и пениих и песнех духовных, ангельски зрети Тебе чистым сердцем, и покланятися Тебе Единому Живому и Истинному Богу, в радость Его неизглаголанную.
Яко Твое есть Царство и держава и власть, и Тебе подобает всякая слава, честь и поклонение, ныне и присно и во веки веков.
Братия же глаголют: Аминь.
И абие полагаются ножницы на святем Евангелии. Настоятель же глаголет молитву сию, диакону рекшу: Господу помолимся. Братиям же: Господи, помилуй.
Святый Господи сил, Отче Господа нашего Иисуса Христа, благослови раба Твоего, егоже призвал еси в духовный Твой невестник, и сподоби его быти Твоим преподобным рабом, умудри его, и излий нань от Владычняго Твоего Духа благодать и разум, укрепи его на невидимаго врага брань, плотская востания державною Твоею силою низложи, даждь ему благоугождати Тебе в пении и славословии непрестаннем, в песнех благовременных, в молитвах благоприятных, в совете праве, в сердцы смиренне, в деянии жизни, и кротости и истине, и сподоби его благоугодити тебе в кротости, в любви, в совершенстве, в разуме, в мужестве, и приносити Тебе пения и славословия и молитвы в воню благоухания, соверши его житие в преподобии и правде, да непрестанно и нескверно имея к Тебе соединение, сподобится Небеснаго Царствия, благодатию и щедротами Единороднаго Сына Твоего, с Нимже благословен еси, со Пресвятым и Благим и Животворящим Твоим Духом, ныне и присно и во веки веков.
Братия глаголют: Аминь.
Настоятель простер руку ко святому Евангелию, глаголет:
Се Христос невидимо предстоит; виждь, яко никтоже тя принуждает приити к сему образу, виждь, яко ты от предложения своего хощеши великий сей ангельский образ прияти.
Ответ: Ей, честный отче, от предложения своего.
По отвещании же, настоятель глаголет к нему трижды сие:
Возми ножницы и подаждь ми я.
Подавшу же ему ножницы третицею, настоятель, показуя десницею ко святому
Евангелию, паки глаголет к нему:
Се от руки Христовы вторицею вземлеши я: виждь, к Кому приходиши, Кому обещаваешися, и кого отрицаешися.
Взем же настоятель ножницы, глаголет:
Благословен Бог, хотяй всем человеком спастися и в познание истины приити, Сый благословен во веки веков.
Братия же глаголют: Аминь.
Настоятель же постризает верху главы его крестообразно, глаголя:
Брат наш, имярек, постризает второе власы главы своея, в знамение конечнаго отрицания мира, и всех яже в мире, и в конечное отвержение своея воли, и всех плотских похотей, и во еже в безмолвии и детельнем приседении себе внимати, во имя Отца и Сына и Святаго Духа; рцем вси о нем: Господи, помилуй.
Братия же поют трижды: Господи, помилуй.
Коснув же ся настоятель десницею власяницы, еюже одеян есть схиму приемляй, и держа за ню, глаголет:
Брат наш, имярек, облачится вторицею в хитон правды, и одевается в ризу радования великаго ангельскаго образа, во еже пребыти ему в совершенней Христа ради вольней нищете духовней же и телесней, и всяко ошаяватися всякаго стяжания и имений собрания, и во отложение и попрание всех печалей и смущений от бесов, от плоти и от мира находящих, во всегдашнее же свое еже о Христе духовное веселие и радование, во имя Отца и Сына и Святаго Духа; рцем вси о нем: Господи, помилуй.
И знаменает его крестообразно, он же лобызает власяницу и десницу настоятелеву. Настоятель же абие облачит его в схимническую рясу, яже имать быти сута, сиесть швена и на преде, братиям поющым трижды: Господи, помилуй.
Настоятель же, взем великий параман и держа его шуйцею, глаголет:
Брат наш, имярек, приемлет совершенный параман великаго ангельскаго образа, во одежду нетления и чистоты душевныя же и телесныя, и во всегдашнее воспоминание благаго ига Христова на себе взятия, и легкаго бремене Его ношения, и во обуздание и связание всех похотей и желаний плоти своея, во имя Отца и Сына и Святаго Духа; рцем вси о нем: Господи, помилуй.
Знаменав же параман и дав ему лобзати, налагает на плещи его, братиям поющым трижды: Господи, помилуй.
Настоятель же, взем пояс усмяный и держа его шуйцею, глаголет:
Брат наш, имярек, препоясует вторицею чресла своя силою истины, во умерщвление тела и обновление духа, в бодрость же и опасство, в снабдение заповедий Христовых, во имя Отца и Сына и Святаго Духа; рцем вси о нем: Господи, помилуй.
Десницею же знаменав его, препоясует им схимника, братиям поющым трижды: Господи, помилуй.
Настоятель же взем кукуль со аналавом, яже всегда вкупе бывают, и держа я шуйцею, глаголет:
Брат наш, имярек, облачится в кукуль беззлобия, в шлем спасительнаго упования, и молчаливаго в духовнем размышлении пребывания, и опаснаго себе внимания, во имя Отца и Сына и Святаго Духа; рцем вси о нем: Господи, помилуй.
Благословив же десницею кукуль со аналавом, и дав ему лобызати, возлагает нань, покрывая главу, предняя же и задняя его, и абие взем шуйцею конец предния полы аналава, десницею благословляет ю и дает ему лобызати, глаголя:
Брат наш, имярек, приемлет аналав, якоже крест свой на рамо, во еже последовати Владыце Христу, и всегда вольныя Его страсти и смерть, яже нас деля претерпел есть, памятствовати, и по елику мощно, сия подражати тщатися, во имя Отца и Сына и Святаго Духа; рцем вси о нем: Господи, помилуй.
Братия же поют трижды: Господи, помилуй.
Посем же взем мантию схимническую без фалдов сущую,
и держа ю шуйцею, глаголет:
Брат наш, имярек, облачится второе в ризу спасения и в броня правды, во еже ошаяватися от всякия неправды, и со тщанием своего разума измышления и своея воли мудрования отлагати, смерти же память всегда во уме своем имети, распята же себе быти мирови вменяти, и мертва на всякое дело зло имети, жива же присно на всяку добродетель Христови неленостно представляти, во имя Отца и Сына и Святаго Духа; рцем вси о нем: Господи, помилуй.
Десницею же знаменав ю, облачит схимника, братиям поющым трижды: Господи, помилуй.
Взем же сандалия и шуйцею держа я, глаголет:
Брат наш, имярек, обувается вторицею в сандалия, благовествования мира, во еже скору быти и тщаливу на всякое послушание и на всяко дело благое, косну же и нескору ко исполнению своея воли и ко всякому делу неподобному, и во еже бодренно и терпеливно нощное и дневное на молитвах стояние совершати, во имя Отца и Сына и Святаго Духа; рцем вси о нем: Господи, помилуй.
Десницею же благословив, обувает его, братиям поющым трижды: Господи, помилуй.
По сих же приим вервицу и шуйцею держа ю, глаголет:
Приими, брате, имярек, вторицею мечь духовный, иже есть глагол Божий, ко всегдашней молитве Иисусове, всегда бо имя Господа Иисуса во уме, в сердцы и во устех своих имети должен еси, глаголя присно: Господи Иисусе Христе, Сыне Божий, помилуй мя грешнаго; и виждь, яко отселе всегда непрестанно слово Божие в молитве, во псалмех и пениих и песнех духовных, во устех своих имети должен еси, слово же гнилое да не изыдет из уст твоих, во имя Отца и Сына и Святаго Духа; рцем вси о нем: Господи, помилуй.
И благословив ю десницею, подает схимнику, братиям поющым трижды: Господи, помилуй. Он же, приемля, лобызает вервицу и десницу настоятелеву.
Настоятель же, взем ручный крест и держа и десницею, глаголет:
Приими, брате, имярек, вторицею щит веры, крест Христов, в немже возможеши вся стрелы лукаваго разжженныя угасити, и памятствуй всегда, яко рече Господь: иже хощет по Мне ити, да отвержется себе, и возмет крест свой, и последует Ми; рцем вси о нем: Господи, помилуй.
И знаменав схимника крестом крестообразно, подает ему; он же, приемля десною рукою, лобызает крест и десницу настоятелеву, братия же поют трижды: Господи, помилуй.
Наконец же, взем настоятель горящую свещу, подает ему глаголя:
Приими, брате, вторицею свещу сию, и виждь, яко отселе должен еси чистым и добродетельным житием, и благими нравы, словом же и делом, смиренным же образом, кротким же и молчаливым себе вниманием, и крепким от всего воздержанием, свет быти мирови. Рече бо Господь: тако да просветится свет ваш пред человеки, яко да видят ваша добрая дела, и прославят Отца вашего, Иже есть на небесех; рцем вси о нем: Господи, помилуй.
Схимник же, взем свещу, лобызает десницу настоятелеву.
По всех же сих, десницею благословляя схимника, настоятель глаголет:
Брат наш, имярек, восприял есть великий ангельский образ, и вторицею оболкся есть во вся оружия Божия, во еже мощи ему победити всю силу и брани начал, и властей, и миродержителей тмы века сего, духов злобы поднебесных, безмолвно же себе внимати, во имя Отца и Сына и Святаго Духа; рцем вси о нем: Господи, помилуй.
Братия же поют трижды: Господи, помилуй.
Абие же по сих всех братия поют тропари сия, глас 4:
Облецытеся в ризу спасения, препояшитеся поясом целомудрия, приимите знамение креста, ноги умныя вооружите воздержания оружии, и обрящете покой душам вашым.
Да возрадуется душа моя о Господе, облече бо мя в ризу спасения и одеждею веселия одея мя, яко на жениха возложи на мя венец, и яко невесту украси мя красотою.
По сих же чтет настоятель молитву сию,
рекшу диакону: Господу помолимся.
Господи Боже наш, верный во обетованиих Твоих, и нераскаянный в дарованиих Твоих, и неизреченный в человеколюбии Твоем, призвавый создание Твое званием святым, и приведый раба Твоего, имярек, в духовное Твое житие, даждь ему живот благообразный, жительство добродетельное и незазорное, яко да во освящении пожив, несквернен сохранит в оньже силою Твоею облечеся образ, и убо ризою в правду одеваяся, поясом же умерщвление тела, и целомудрия в себе обнося, кукуль же смиреномудрия и шлем спасения возложив, аналавом же крестом и верою украшаемь, одеянием в ризу нетления вооружаемь, сандалиями же да наступит на путь мира и спасения, во еже быти ему страшну сопротивным, не емлему ратными, всякия сласти и срамныя похоти чужду, послушанием наказуемь, воздержание проходя, и постничества содержа правило, да во псалмех и пениих и песнех духовных хвалит пречестное и великолепое имя Твое, стопам последуя великаго пророка Илии и святаго Пророка, Предтечи и Крестителя Иоанна, яко да достиг меру совершения, течение скончает, веру соблюдет, и облечется нетлением ангельским, и сопричтется святому Твоему стаду, и получит деснаго Ти предстояния, и услышит блаженный глас: приидите, благословеннии Отца Моего, наследуйте уготованное вам Царство от сложения мира, егоже и нас наследники сподоби быти, Боже, Твоею благодатию.
Яко Бог милости, щедрот и человеколюбия еси, и Тебе славу возсылаем, Отцу и Сыну и Святому Духу, ныне и присно и во веки веков.
Братия глаголют: Аминь.
Настоятель: Мир всем. Братия: И духови твоему. Диакон: Главы ваша Господеви приклоните.
Братия: Тебе, Господи.
Настоятель же чтет сию молитву тихо, преклонь главу:
Господи Боже наш, введи раба Твоего, имярек, в духовный Твой двор и сопричти его словесному Твоему стаду, очисти его мудрование от плотских похотей и тщетныя прелести жития сего, и даждь ему непрестанно поминати уготованная благая любящым Тя и распеншым себе житию сему, Царствия ради Твоего. Ты бо еси Пастырь и посетитель душ наших, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
И аще литургия Божественная совершается, тогда служай иерей, абие по конечней молитве пострига, возглашает: Яко свят еси, Боже наш: Лицы же поют: Святый Боже: Прокимен же пострижения и Апостол и Евангелие по дневнем абие чтутся, прочее же божественная служба совершается вся по ряду обычно. Причастившу же ся новоначальному Божественным Таинам Тела и Крове Господни, по заамвонней молитве и по: Благословлю Господа, братия поют стихиру сию, глас 1:
Познаим, братие, таинства силу, от греха бо ко отеческому дому востекшаго блуднаго сына Преблагий Отец пред'усрет лобзает, и паки Своея славы познание дарует, и таинственное Вышним совершает веселие, закалая тельца упитаннаго, да и мы достойно сожительствуем заклавшему Человеколюбному Отцу, и славному Заколению, Спасу душ наших.
Поему же сему братия вси, два два, приходяще по ряду, целуют крест и новоначальнаго брата, вопрошающе его сице: Что ти есть имя, брате? Новоначальный же отвещает, поведая свое новое имя, глаголя: Антоний, или иное, каковем либо ново именован будет. Братия же, кийждо их кланяяся, и отходя, глаголет к нему: Спасайся во ангельстем чине. По скончании же пения бывает отпуст.
Аще же не совершается Божественная литургия, глаголются от диакона диаконства сия, и чтется Апостол, и Евангелие.
Миром Господу помолимся.
О свышнем мире и спасении душ наших:
О мире всего мира, благостоянии святых:
О святем храме сем, и с верою:
О Великом Господине и отце нашем Святейшем Патриарсе:
О брате нашем, имярек, и яже от Бога поспешении и помощи ему, Господу помолимся.
О еже непорочно, неосужденно и непреткновенно исправити ему намерение иноческаго великаго образа, Господу помолимся.
О еже просветитися души его в воздержании и постничестве, Господу помолимся.
О еже избавитися ему от всякия мирския похоти, и к сущым по плоти сродником пристрастия, Господу помолимся.
О оставлении грехов и прощении согрешений его, и еже быти ему вышше всех мирских мудрований, Господу помолимся.
О еже пребыти ему во всяком благочестии, и благоговении, и чистоте, Господу помолимся.
О еже отложити ему ветхаго человека, и облещися в новаго по Бозе созданнаго, Господу помолимся.
О еже избавитися ему и нам от всякия скорби:
Заступи, спаси, помилуй и сохрани:
Пресвятую, Пречистую, Преблагословенную, Славную Владычицу нашу Богородицу и Приснодеву Марию:
Настоятель же возглашает:
Яко свят еси, Боже наш, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
И поют обычно:
Елицы во Христа крестистеся, во Христа облекостеся. Аллилуиа.
Диакон: Вонмем.
Настоятель: Мир всем.
Братия: И духови твоему.
Чтец: Прокимен, глас 3:
Господь просвещение мое и Спаситель мой, кого убоюся?
Стих: Господь Защититель живота моего, от кого устрашуся?
Диакон: Премудрость.
Чтец: Ко Ефесеом Послания святаго апостола Павла чтение.
Диакон: Вонмем.
Чтец же чтет Апостол, глава 6, зачало 233:
Братие, возмогайте во Господе и в державе крепости Его, облецытеся во вся оружия Божия, яко возмощи вам стати противу кознем диавольским, яко несть наша брань к крови и плоти, но к началом и ко властем и к миродержителем тмы века сего, к духовом злобы поднебесным. Сего ради приимите вся оружия Божия, да возможете противитися в день лют, и вся содеявше стати. Станите убо препоясани чресла ваша истиною, и оболкшеся в броня правды, и обувше нозе во уготование благовествования мира, над всеми же восприимше щит веры, в немже возможете вся стрелы лукаваго разжженныя угасити, и шлем спасения восприимите, и мечь духовный, иже есть глагол Божий.
Настоятель: Мир ти.
Чтец: И духови твоему.
Диакон: Премудрость, вонмем.
Чтец псалом Давидов, Аллилуиа.
Братия же поют Аллилуиа, трижды.
Стих: Сей нищий воззва, и Господь услыша и, и от всех скорбей его спасе и.
Диакон:
Премудрость, прости, услышим святаго Евангелиа.
Настоятель: Мир всем.
Братия: И духови твоему.
Настоятель: От Матфеа святаго Евангелия чтение.
Братия: Слава Тебе, Господи.
Диакон: Вонмем.
Настоятель же чтет Евангелие от Матфеа, глава 10, зачало 39 и 43:
Рече Господь: иже любит отца, или матерь паче Мене, несть Мене достоин, и иже любит сына, или дщерь паче Мене, несть Мене достоин. И иже не приимет креста своего, и в'след Мене грядет, несть Мене достоин. Приидите ко Мне, вси труждающиися и обремененнии, и Аз упокою вы. Возмите иго Мое на себе и научитеся от Мене, яко кроток есмь и смирен сердцем, и обрящете покой душам вашим, иго бо Мое благо, и бремя Мое легко есть.
Братия поют: Слава Тебе, Господи.
Диакон:
Помилуй нас, Боже, по велицей милости:
Еще молимся о оставлении и прощении грехов раба Божия, брата нашего, имярек.
Возглас:
Яко милостив и Человеколюбец Бог еси, и Тебе славу возсылаем:
Настоятель же глаголет молитвы сия над главою
приимшаго святый великий ангельский образ:
Многомилостиве Господи, даровавый рабу Твоему, имярек, восприятия ради ангельскаго образа кукуль, и шлем спасительнаго упования, неотемлему убо от главы его таковую благодать Твою соблюди, содержая и согревая мысли его владычественное от противных прилогов неподвижимо, яко да вселукаваго змия, еже блюсти пяту его попущеннаго, попирая главу, к Тебе страшней и Единей Главе всех мысленнии очи свои возведет. Яко Ты еси просвещение и освящение душ наших, и Тебе славу возсылаем, Отцу и Сыну и Святому Духу, ныне и присно и во веки веков.
Братия: Аминь.
Настоятель: Мир всем.
Братия: И духови твоему.
Диакон: Главы ваша Господеви приклоните.
Братия: Тебе, Господи.
Настоятель же чтет сию молитву над преклоншим главу:
Огненней Главе, свою главу Тебе невидимому Единому Премудрому Богу преклоншаго, Владыко, благослови, освяти, и соблюди от всякаго вреднаго искушения видимаго же и невидимаго.
И возглас:
Яко Твое есть Царство и власть и сила, и Тебе подобает всякая слава, честь и поклонение, Отцу и Сыну и Святому Духу, ныне и присно и во веки веков.
Братия: Аминь.
И абие братия целуют крест и новопостриженнаго,
якоже в первем постризе указася.
Поют же стихиру сию самогласну, глас 1:
Познаим, братие, таинства силу, от греха бо ко отеческому дому востекшаго блуднаго сына Преблагий Отец пред'усрет лобзает, и паки Своея славы познание дарует, и таинственное Вышним совершает веселие, закалая тельца упитаннаго, да и мы достойно сожительствуем заклавшему Человеколюбному Отцу, и славному Заколению, Спасу душ наших.
И тако бывает конечный отпуст во славу Божию.
Вручение постриженнаго старцу. 
Соединив руки их крестообразно (правую перваго с левою старца), настоятель возглашает:
Се вручаю тебе пред Богом, отче (имярек), сего новопостриженнаго брата (имярек), от святаго Евангелия, еже есть от руки Христовы, чиста и непорочна. Ты же приими его Бога ради вместо сына духовнаго, и направи его на путь спасения, и научи, яже к пользе душевней, прежде всего страху Божию, еже любити Бога всем сердцем, и всею душею, и всею крепостию, и повиновение имети безпрекословно к монастырским властям, и во всех добродетелех жити поучай, со смирением и терпением ко всем, и блюди опасно, да не погибнет душа его нерадения твоего ради. Имаши бо ответ дати Господу Богу о нем в день Судный. Какова его приемлеши от святаго Евангелия, такова да потщишися и представити его Самому Христу, в страшный день праведнаго Его Суда.
Старец отвещает: Превыше нашея меры дело сие, честный отче. Но повелено нам есть от Спасителя нашего Иисуса Христа наипаче всего послушание имети к настоятелю, Богом поставленному, елико сила наша о Бозе, не отрицаюся, должен есмь наипаче всего попечение имети о нем, якоже Бог наставит нас убогих, ваших ради честных молитв.
Посем наказует новопостриженнаго: Се тебе, чадо (имярек), отец и учитель. Ты же повинуйся ему во всем, и твори к нему послушание и повиновение во всяческих, повелеваемых от него, без повеления же его и благословения ничтоже твори. И во всем терпелив буди, смирен же и кроток, молчалив и благоискусен во всех ти повелеваемых послушаниях. Сего ради обрящеши благодать пред Богом, и не точию оставление грехов получиши, но и жизнь вечную наследиши со святыми Его, ныне и присно, и во веки веков. Старец: Аминь.
За сим молитва на снятие клобука (кукуля).
Диакон: Господу помолимся. Братия: Господи, помилуй.
Игумен: Многомилостиве Господи, даровавый рабу Твоему (имярек), с восприятием ангельскаго образа, кукуль и шлем спасительнаго упования, не отемлему убо от главы его таковую благодать Твою соблюди, содержа и согревая мысли его владычественное, от противных прилогов неподвижимо, яко да вселукаваго змия, еже блюсти пяту его попущеннаго, попирая главу, к Тебе, страшней и Единой всех Главе, умныя очи свои возведет. Яко Ты еси просвещение и освящение душ наших, и Тебе славу возсылаем, Отцу и Сыну и Святому Духу, ныне и присно и во веки веков. Братия: Аминь.
Настоятель: Мир всем. Братия: И духови твоему. Диакон: Главы ваша Господеви приклоните. Братия: Тебе, Господи. Настоятель же чтет сию молитву над приклоншим главу.
Огненной Главе свою главу Тебе невидимому и Единому Премудрому Богу подклонивша, Владыко, благослови, освяти, от всякаго вреднаго искушения, видимаго же и невидимаго, избави. Яко Твое есть Царство, и власть, и сила, и Тебе подобает всякая слава, честь и поклонение, Отцу и Сыну и Святому Духу, ныне и присно и во веки веков.
Братия: Аминь.
Диакон: Премудрость. Настоятель: Пресвятая Богородице, спаси нас. Братия: Честнейшую: Настоятель: Слава Тебе, Христе Боже: Братия: Слава Отцу: И отпуст без креста:
Христос, истинный Бог наш, молитвами Пречистыя Своея Матере, святых славных апостол, преподобных и богоносных отец наших, Антония и Феодосия Печерских, Сергия и Никона Радонежских, и Иова Почаевскаго, и прочих в постничестве просиявших, и всех святых Своих, да спасет и помилует нас, яко Благ и Человеколюбец.
Братия: Господи, помилуй, трижды.
Сицевый брат должен пребывати в церкви дний пять,
упраздняяся от всякаго дела, кроме чтения.
ЧИН ПОГРЕБЕНИЯ МОНАХОВ 
Последование исходное монахов 
Егда кто от монахов ко Господу от'идет, понеже не подобает омыватися телу его, ниже видетися отнюд нагу, на сие учиненный монах губою отирает мощи его теплою водою, творя прежде губою крест на челе скончавшагося, на персех, на руках, и на ногах, и на коленах, вящше же ничтоже. Потом же приносит чистую ризу, и облачит его, от'емшейся первее ветсей, никакоже наготу его видев; и по внегда облещи его, возлагает на него кукуль. Аще великаго образа есть, обложив шлемом свыше главы, и свесив и даже до брады, якоже не видетися лицу мощей его. Таже облагает на него аналав по чину его и палии, и опоясует его поясом усмяным, и обувает в сандалия новыя. (Аще же малаго образа есть, точию во власяницу и рясу, и на главе его подкапок, и камилавха возлагается). Таже простирается мандия его косвенне, и поднесши мощи с рогозины, простирают ю под мощи от ног даже до главы, и тако над погребанием вчиненый монах ножем обрезав край мандии, иже по обоих краех, свив же мощи мандиею, укроем вкупе связанным обвивает мощи. Начен же от главы совершает кресты три, един у главы, вторый у персий, третий у колен, оставшею же частию двоих укроев связует нозе его.
По сих же призывается священник чредный, иже возложив на ся епитрахиль и фимиам в кадильницу, творит начало обычное: Благословен Бог наш: И начинаем: Трисвятое. Пресвятая Троице: Отче наш: Яко Твое есть Царство:
И обычныя тропари, сиесть:
Со духи праведных скончавшихся, душу раба Твоего (или, рабы Твоея), Спасе, упокой, сохраняя ю во блаженной жизни, яже у тебе, Человеколюбче.
В покоищи Твоем, Господи, идеже вси святии Твои упокоеваются, упокой и душу раба Твоего (или, рабы Твоея), яко Един еси Человеколюбец.
Слава: Ты еси Бог, Сошедый во ад и узы окованных Разрешивый, Сам и душу раба Твоего (или, рабы Твоея) упокой.
И ныне: Едина Чистая и Непорочная Дево, Бога без семене рождшая, моли спастися души его (или, ея).
Таже диакон: Помилуй нас, Боже, по велицей милости Твоей, молим Ти ся, услыши и помилуй.
Господи, помилуй, трижды.
Еще молимся о упокоении души усопшаго раба Божия (или, усопшия рабы Божия) имярек, и о еже проститися ему (или, ей) всякому прегрешению, вольному же и невольному.
Господи, помилуй, трижды.
Яко да Господь Бог учинит душу его (или, ея), идеже праведнии упокоеваются.
Господи, помилуй, трижды.
Милости Божия, Царства Небеснаго, и оставления грехов его (или, ея) у Христа Безсмертнаго Царя и Бога нашего просим.
Подай, Господи.
Диакон: Господу помолимся. Господи, помилуй.
Священник глаголет молитву сию:
Боже духов, и всякия плоти, смерть поправый, и диавола упразднивый, и живот миру Твоему даровавый, Сам Господи, упокой душу усопшаго раба Твоего (или, рабы Твоея) имярек, в месте светле, в месте злачне, в месте покойне, отнюдуже отбеже болезнь, печаль и воздыхание, всякое согрешение, содеянное им (или, ею) словом, или делом, или помышлением, яко Благий Человеколюбец Бог прости, яко несть человек, иже жив будет, и не согрешит, Ты бо Един кроме греха, правда Твоя правда во веки, и слово Твое истина.
Возглас: Яко Ты еси воскресение, и живот, и покой усопшаго раба Твоего (или, усопшия рабы Твоея) имярек, Христе Боже наш, и Тебе славу возсылаем, со Безначальным Твоим Отцем, и Пресвятым, и Благим, и Животворящим Твоим Духом, ныне и присно, и во веки веков. Аминь.
И отпуст.
Посем же вземше братия мощи умершаго относят в церковь, и аще убо священник есть отшедый брат, полагаются мощи его посреде храма, аще же простец, в притворе. Егда же приидет время пети исходное пение над лежащим, идет кандиловжигатель, и ударяет в тяжкая железа, творя статии три, и тако собираются вся братия, и раздает им свещы сосудохранитель, и возжегше я.
И диакону возгласившу: Благослови, владыко.
Священник же обычно начинает: Благословен Бог наш:
И начинаем псалом 90:
Живый в помощи Вышняго, в крове Бога Небеснаго водворится. Речет Господеви: Заступник Мой еси, и Прибежище мое, Бог мой и уповаю на Него. Яко Той избавит тя от сети ловчи и от словесе мятежна; плещма Своима осенит тя, и под криле Его надеешися; оружием обыдет тя истина Его. Не убоишися от страха нощнаго, от стрелы летящия во дни, от вещи во тьме преходящия, от сряща и беса полуденнаго. Падет от страны твоея тысяща, и тьма одесную тебе, к тебе же не приближится. Обаче очима твоима смотриши, и воздаяние грешников узриши. Яко Ты, Господи, упование мое, Вышняго положил еси прибежище твое. Не приидет к тебе зло, и рана не приближится телеси твоему. Яко Ангелом Своим заповесть о тебе сохранити тя во всех путех твоих. На руках возмут тя, да не когда преткнеши о камень ногу твою. На аспида и василиска наступиши, и попереши льва и змия. Яко на Мя упова, и избавлю и, покрыю и, яко позна имя Мое. Воззовет ко Мне, и услышу его, с ним есмь в скорби, изму его, и прославлю его. Долготою дней исполню его, и явлю ему спасение Мое.
И поют братия:
Аллилуиа, во глас 8.
Стих 1: Блажен, егоже избрал и приял еси, Господи.
Стих 2: Память его в род и род.
Тропарь, глас тойже: Глубиною мудрости, человеколюбно вся строяй, и полезное всем подаваяй, Едине Содетелю, упокой, Господи, душы раб Твоих, на Тя бо упование возложиша, Творца и Зиждителя и Бога нашего.
Слава, тойже. И ныне: Тя Стену и Пристанище имамы, и Молитвенницу благоприятну к Богу, егоже родила еси, Богородице Безневестная, верных спасение.
И стихословится первая статия непорочных, даже до Твой есмь азъ: На две бо статии поются непорочны зде, в коемждо же конце стиха первыя статии приглаголем: Благословен еси, Господи: Егда же приидут в конечный стих, сиесть: Во век не забуду оправданий Твоих: поют его трижды, к коемуждо припевающе: Благословен еси, Господи: И абие ектениа от диакона, и молитва втай от священника, и возглас. Посем начинаем вторую статию сице: Оправданий Твоих взысках: Твой есмь азъ, спаси мя. И на конце коегождо стиха: Твой есмь азъ, спаси мя. Егда же начнем: Призри на мя, и помилуй мя: поем псалом сей третиим гласом, на конце же коегождо стиха приглаголем: Во Царствии Твоем, Господи, помяни раба Твоего (или, рабу Твою). Конечный же стих, сиесть: Жива будет душа моя: поем трижды, припевающе к коемуждо: Во Царствии Твоем, Господи, помяни раба Твоего (или, рабу Твою). Непорочнии в путь: Благословен еси, Господи:
Блажени непорочнии в путь, ходящии в законе Господни. Благословен еси, Господи:
Блажени испытающии свидения Его, всем сердцем взыщут Его. Благословен еси, Господи:
Не делающии бо беззакония, в путех Его ходиша. Благословен еси, Господи:
Ты заповедал еси заповеди Твоя сохранити зело. Благословен еси, Господи:
Дабы исправилися путие мои, сохранити оправдания Твоя. Благословен еси, Господи:
Тогда не постыжуся, внегда призрети ми на вся заповеди Твоя. Благословен еси, Господи:
Исповемся Тебе в правости сердца, внегда научити ми ся судьбам правды Твоея. Благословен еси, Господи:
Оправдания Твоя сохраню, не остави мене до зела. Благословен еси, Господи:
В чесом исправит юнейший путь свой? Внегда сохранити словеса Твоя. Благословен еси, Господи:
Всем сердцем моим взысках Тебе, не отрини мене от заповедей Твоих. Благословен еси, Господи:
В сердце моем скрых словеса Твоя, яко да не согрешу Тебе. Благословен еси, Господи:
Благословен еси, Господи, научи мя оправданием Твоим. Благословен еси, Господи:
Устнама моима возвестих вся судьбы уст Твоих. Благословен еси, Господи:
На пути свидений Твоих насладихся, яко о всяком богатстве. Благословен еси, Господи:
В заповедех Твоих поглумлюся, и уразумею пути Твоя. Благословен еси, Господи:
Во оправданиих Твоих поучуся, не забуду словес Твоих. Благословен еси, Господи:
Воздаждь рабу Твоему, живи мя, и сохраню словеса Твоя. Благословен еси, Господи:
Открый очи мои, и уразумею чудеса от закона Твоего. Благословен еси, Господи:
Пришлец аз есмь на земли, не скрый от Мене заповеди Твоя. Благословен еси, Господи:
Возлюби душа моя возжелати судьбы Твоя на всякое время. Благословен еси, Господи:
Запретил еси гордым, прокляти уклоняющиися от заповедей Твоих. Благословен еси, Господи:
От'ими от Мене понос и уничижение, яко свидений Твоих взысках. Благословен еси, Господи:
Ибо седоша князи, и на мя клеветаху, раб же Твой глумляшеся во оправданиих Твоих. Благословен еси, Господи:
Ибо свидения Твоя поучение мое есть, и совети мои оправдания Твоя. Благословен еси, Господи:
Прильпе земли душа моя, живи мя по словеси Твоему. Благословен еси, Господи:
Пути моя возвестих, и услышал мя еси, научи мя оправданием Твоим. Благословен еси, Господи:
Путь оправданий Твоих вразуми ми, и поглумлюся в чудесех Твоих. Благословен еси, Господи:
Воздрема душа моя от уныния, утверди мя в словесех Твоих. Благословен еси, Господи:
Путь неправды отстави от Мене, и законом Твоим помилуй мя. Благословен еси, Господи:
Путь истины изволих, и судьбы Твоя не забых. Благословен еси, Господи:
Прилепихся свидением Твоим, Господи, не посрами мене. Благословен еси, Господи:
Путь заповедей Твоих текох, егда расширил еси сердце мое. Благословен еси, Господи:
Законоположи мне, Господи, путь оправданий Твоих, и взыщу и выну. Благословен еси, Господи:
Вразуми мя, и испытаю закон Твой, и сохраню и всем сердцем моим. Благословен еси, Господи:
Настави мя на стезю заповедей Твоих, яко тую восхотех. Благословен еси, Господи:
Приклони сердце мое во свидения Твоя, а не в лихоимство. Благословен еси, Господи:
Отврати очи мои, еже не видети суеты, в пути Твоем живи мя. Благословен еси, Господи:
Постави рабу Твоему слово Твое в страх Твой. Благословен еси, Господи:
От'ими поношение мое, еже непщевах: яко судьбы Твоя благи. Благословен еси, Господи:
Се возжелах заповеди Твоя, в правде Твоей живи мя. Благословен еси, Господи:
И да приидет на мя милость Твоя, Господи, спасение Твое по словеси Твоему. Благословен еси, Господи:
И отвещаю поношающым ми слово: яко уповах на словеса Твоя. Благословен еси, Господи:
И не от'ими от уст моих словесе истинна до зела, яко на судьбы Твоя уповах. Благословен еси, Господи:
И сохраню закон Твой выну, в век и в век века. Благословен еси, Господи:
И хождах в широте, яко заповеди Твоя взысках. Благословен еси, Господи:
И глаголах о свидениих Твоих пред цари, и не стыдяхся. Благословен еси, Господи:
И поучахся в заповедех Твоих, яже возлюбих зело. Благословен еси, Господи:
И воздвигох руце мои к заповедем Твоим, яже возлюбих, и глумляхся во оправданиих Твоих. Благословен еси, Господи:
Помяни словеса Твоя рабу Твоему, ихже упование дал ми еси. Благословен еси, Господи:
То мя утеши во смирении моем, яко слово Твое живи мя. Благословен еси, Господи:
Гордии законопреступоваху до зела: от закона же Твоего не уклонихся. Благословен еси, Господи:
Помянух судьбы Твоя от века, Господи, и утешихся. Благословен еси, Господи:
Печаль прият мя от грешник, оставляющих закон Твой. Благословен еси, Господи:
Пета бяху мне оправдания Твоя, на месте пришельствия моего. Благословен еси, Господи:
Помянух в нощи имя Твое, Господи, и сохраних закон Твой. Благословен еси, Господи:
Сей бысть мне, яко оправданий Твоих взысках. Благословен еси, Господи:
Часть моя еси Господи, рех сохранити закон Твой. Благословен еси, Господи:
Помолихся лицу Твоему всем сердцем моим, помилуй мя по словеси Твоему. Благословен еси, Господи:
Помыслих пути Твоя, и возвратих нозе мои во свидения Твоя. Благословен еси, Господи:
Уготовихся и не смутихся сохранити заповеди Твоя. Благословен еси, Господи:
Ужя грешник обязашася мне, и закона Твоего не забых. Благословен еси, Господи:
Полунощи востах, исповедатися Тебе о судьбах правды Твоея. Благословен еси, Господи:
Причастник аз есмь всем боящымся Тебе, и хранящым заповеди Твоя. Благословен еси, Господи:
Милости Твоея Господи исполнь земля, оправданием Твоим научи мя. Благословен еси, Господи:
Благость сотворил еси с рабом Твоим, Господи, по словеси Твоему. Благословен еси, Господи:
Благости и наказанию, и разуму научи мя, яко заповедем Твоим веровах. Благословен еси, Господи:
Прежде даже не смирити ми ся, аз прегреших, сего ради слово Твое сохраних. Благословен еси, Господи:
Благ еси Ты, Господи, и благостию Твоею научи мя оправданием Твоим. Благословен еси, Господи:
Умножися на мя неправда гордых, аз же всем сердцем моим испытаю заповеди Твоя. Благословен еси, Господи:
Усырися яко млеко сердце их, аз же закону Твоему поучихся. Благословен еси, Господи:
Благо мне, яко смирил мя еси, яко да научуся оправданием Твоим. Благословен еси, Господи:
Благ мне закон уст Твоих, паче тысящ злата и сребра. Благословен еси, Господи:
Руце Твои сотвористе мя, и создасте мя; вразуми мя, и научуся заповедем Твоим. Благословен еси, Господи:
Боящиися Тебе узрят мя, и возвеселятся, яко на словеса Твоя уповах. Благословен еси, Господи:
Разумех Господи, яко правда судьбы Твоя, и воистинну смирил мя еси. Благословен еси, Господи:
Буди же милость Твоя, да утешит мя по словеси Твоему рабу Твоему. Благословен еси, Господи:
Да приидут мне щедроты Твоя, и жив буду, яко закон Твой поучение мое есть. Благословен еси, Господи:
Да постыдятся гордии, яко неправедно беззаконноваша на мя, аз же поглумлюся в заповедех Твоих. Благословен еси, Господи:
Да обратят мя боящиися Тебе, и ведящии свидения Твоя. Благословен еси, Господи:
Буди сердце мое непорочно во оправданиих Твоих, яко да не постыжуся. Благословен еси, Господи:
Исчезает во спасение Твое душа моя, на словеса Твоя уповах. Благословен еси, Господи:
Исчезоша очи мои в слово Твое, глаголюще: когда утешиши мя? Благословен еси, Господи:
Зане бых яко мех на слане, оправданий Твоих не забых. Благословен еси, Господи:
Колико есть дней раба Твоего, когда сотвориши ми от гонящих мя суд? Благословен еси, Господи:
Поведаша мне законопреступницы глумления, но не яко закон Твой, Господи. Благословен еси, Господи:
Вся заповеди Твоя истина, неправедно погнаша мя, помози ми. Благословен еси, Господи:
Вмале не скончаша мене на земли: аз же не оставих заповедей Твоих. Благословен еси, Господи:
По милости Твоей живи мя, и сохраню свидения уст Твоих. Благословен еси, Господи:
Во век, Господи, слово Твое пребывает на небеси. Благословен еси, Господи:
В род и род истина Твоя, основал еси землю, и пребывает. Благословен еси, Господи:
Учинением Твоим пребывает день, яко всяческая работна Тебе. Благословен еси, Господи:
Яко аще бы не закон Твой поучение мое был, тогда убо погибл бых во смирении моем. Благословен еси, Господи:
Во век не забуду оправданий Твоих, яко в них оживил мя еси. Благословен еси, Господи:
Диакон: Паки и паки миром Господу помолимся.
Господи, помилуй.
Еще молимся о упокоении души усопшаго раба Божия (или, усопшия рабы Божия) имярек, и о еже проститися ему (или, ей) всякому прегрешению, вольному же и невольному.
Господи, помилуй.
Яко да Господь Бог учинит душу его (или, ея), идеже праведнии упокоеваются.
Господи, помилуй.
Милости Божия, Царства Небеснаго, и оставления грехов его (или, ея) у Христа Безсмертнаго Царя и Бога нашего просим.
Подай, Господи.
Диакон: Господу помолимся. Господи, помилуй.
Священник глаголет молитву сию:
Боже духов, и всякия плоти, смерть поправый, и диавола упразднивый, и живот миру Твоему даровавый, Сам Господи, упокой душу усопшаго раба Твоего (или, усопшия рабы Твоея) имярек, в месте светле, в месте злачне, в месте покойне, отнюдуже отбеже болезнь, печаль и воздыхание, всякое согрешение содеянное им (или, ею) словом, или делом, или помышлением, яко Благий Человеколюбец Бог прости, яко несть человек, иже жив будет, и не согрешит, Ты бо Един кроме греха, правда Твоя правда во веки, и слово Твое истина.
Возглас: Яко Ты еси воскресение, и живот, и покой усопшаго раба Твоего (или, усопшия рабы Твоея) имярек, Христе Боже наш, и Тебе славу возсылаем, со Безначальным Твоим Отцем, и Пресвятым, и Благим, и Животворящим Твоим Духом, ныне и присно, и во веки веков, аминь.
И начинаем вторую статию:
Твой есмь аз, спаси мя, яко оправданий Твоих взысках. Твой есмь аз, спаси мя.
Мене ждаша грешницы погубити мя, свидения Твоя разумех. Твой есмь аз, спаси мя.
Всякия кончины видех конец, широка заповедь Твоя зело. Твой есмь аз, спаси мя.
Коль возлюбих закон Твой, Господи, весь день поучение мое есть. Твой есмь аз, спаси мя.
Паче враг моих умудрил мя еси заповедию Твоею, яко в век моя есть. Твой есмь аз, спаси мя.
Паче всех учащих мя разумех, яко свидения Твоя поучение мое есть. Твой есмь аз, спаси мя.
Паче старец разумех, яко заповеди Твоя взысках. Твой есмь аз, спаси мя.
От всякаго пути лукава возбраних ногам моим, яко да сохраню словеса Твоя. Твой есмь аз, спаси мя.
От судеб Твоих не уклонихся, яко Ты законоположил ми еси. Твой есмь аз, спаси мя.
Коль сладка гортани моему словеса Твоя, паче меда устом моим. Твой есмь аз, спаси мя.
От заповедей Твоих разумех, сего ради возненавидех всяк путь неправды. Твой есмь аз, спаси мя.
Светильник ногама моима закон Твой, и свет стезям моим. Твой есмь аз, спаси мя.
Кляхся, и поставих сохранити судьбы правды Твоея. Твой есмь аз, спаси мя.
Смирихся до зела, Господи, живи мя по словеси Твоему. Твой есмь аз, спаси мя.
Вольная уст моих благоволи же, Господи, и судьбам Твоим научи мя. Твой есмь аз, спаси мя.
Душа моя в руку Твоею выну, и закона Твоего не забых. Твой есмь аз, спаси мя.
Положиша грешницы сеть мне, и от заповедей Твоих не заблудих. Твой есмь аз, спаси мя.
Наследовах свидения Твоя во век, яко радование сердца моего суть. Твой есмь аз, спаси мя.
Приклоних сердце мое сотворити оправдания Твоя в век за воздаяние. Твой есмь аз, спаси мя.
Законопреступныя возненавидех, закон же Твой возлюбих. Твой есмь аз, спаси мя.
Помощник мой и Заступник мой еси Ты, на словеса Твоя уповах. Твой есмь аз, спаси мя.
Уклонитеся от Мене лукавнующии, и испытаю заповеди Бога моего. Твой есмь аз, спаси мя.
Заступи мя по словеси Твоему, и жив буду, и не посрами мене от чаяния моего. Твой есмь аз, спаси мя.
Помози ми, и спасуся, и поучуся во оправданиих Твоих выну. Твой есмь аз, спаси мя.
Уничижил еси вся отступающыя от оправданий Твоих, яко неправедно помышление их. Твой есмь аз, спаси мя.
Преступающыя непщевах вся грешныя земли, сего ради возлюбих свидения Твоя. Твой есмь аз, спаси мя.
Пригвозди страху Твоему плоти моя, от судеб бо Твоих убояхся. Твой есмь аз, спаси мя.
Сотворих суд и правду, не предаждь мене обидящым мя. Твой есмь аз, спаси мя.
Восприими раба Твоего во благо, да не оклеветают мене гордии. Твой есмь аз, спаси мя.
Очи мои исчезосте во спасение Твое, и в слово правды Твоея. Твой есмь аз, спаси мя.
Сотвори с рабом Твоим по милости Твоей, и оправданием Твоим научи мя. Твой есмь аз, спаси мя.
Раб Твой есмь аз, вразуми мя, и увем свидения Твоя. Твой есмь аз, спаси мя.
Время сотворити Господеви, разориша закон Твой. Твой есмь аз, спаси мя.
Сего ради возлюбих заповеди Твоя паче злата и топазия. Твой есмь аз, спаси мя.
Сего ради ко всем заповедем Твоим направляхся, всяк путь неправды возненавидех. Твой есмь аз, спаси мя.
Дивна свидения Твоя, сего ради испыта я душа моя. Твой есмь аз, спаси мя.
Явление словес Твоих просвещает, и вразумляет младенцы. Твой есмь аз, спаси мя.
Уста моя отверзох, и привлекох дух, яко заповедей Твоих желах. Твой есмь аз, спаси мя.
Призри на мя и помилуй мя, по суду любящих имя Твое. Во Царствии Твоем, Господи, помяни раба Твоего (или, рабу Твою).
Стопы моя направи по словеси Твоему, и да не обладает мною всякое беззаконие. Во Царствии Твоем, Господи, помяни раба Твоего (или, рабу Твою).
Избави мя от клеветы человеческия, и сохраню заповеди Твоя. Во Царствии Твоем, Господи, помяни раба Твоего (или, рабу Твою).
Лице Твое просвети на раба Твоего, и научи мя оправданием Твоим. Во Царствии Твоем, Господи, помяни раба Твоего (или, рабу Твою).
Исходища водная изведосте очи мои, понеже не сохраних закона Твоего. Во Царствии Твоем, Господи, помяни раба Твоего (или, рабу Твою).
Праведен еси, Господи, и прави суди Твои. Во Царствии Твоем, Господи, помяни раба Твоего (или, рабу Твою).
Заповедал еси правду свидения Твоя, и истину зело. Во Царствии Твоем, Господи, помяни раба Твоего (или, рабу Твою).
Истаяла мя есть ревность Твоя, яко забыша словеса Твоя врази мои. Во Царствии Твоем, Господи, помяни раба Твоего (или, рабу Твою).
Разжжено слово Твое зело, и раб Твой возлюби е. Во Царствии Твоем, Господи, помяни раба Твоего (или, рабу Твою).
Юнейший аз есмь и уничижен, оправданий Твоих не забых. Во Царствии Твоем, Господи, помяни раба Твоего (или, рабу Твою).
Правда Твоя правда во век, и закон Твой истина. Во Царствии Твоем, Господи, помяни раба Твоего (или, рабу Твою).
Скорби и нужды обретоша мя, заповеди Твоя поучение мое. Во Царствии Твоем, Господи, помяни раба Твоего (или, рабу Твою).
Правда свидения Твоя в век, вразуми мя, и жив буду. Во Царствии Твоем, Господи, помяни раба Твоего (или, рабу Твою).
Воззвах всем сердцем моим, услыши мя, Господи, оправдания Твоя взыщу. Во Царствии Твоем, Господи, помяни раба Твоего (или, рабу Твою).
Воззвах Ти, спаси мя, и сохраню свидения Твоя. Во Царствии Твоем, Господи, помяни раба Твоего (или, рабу Твою).
Предварих в безгодии и воззвах, на словеса Твоя уповах. Во Царствии Твоем, Господи, помяни раба Твоего (или, рабу Твою).
Предваристе очи мои ко утру, поучитися словесем Твоим. Во Царствии Твоем, Господи, помяни раба Твоего (или, рабу Твою).
Глас мой услыши, Господи, по милости Твоей, по судьбе Твоей живи мя. Во Царствии Твоем, Господи, помяни раба Твоего (или, рабу Твою).
Приближишася гонящии мя беззаконием, от закона же Твоего удалишася. Во Царствии Твоем, Господи, помяни раба Твоего (или, рабу Твою).
Близ еси Ты, Господи, и вси путие Твои истина. Во Царствии Твоем, Господи, помяни раба Твоего (или, рабу Твою).
Исперва познах от свидений Твоих, яко в век основал я еси. Во Царствии Твоем, Господи, помяни раба Твоего (или, рабу Твою).
Виждь смирение мое, и изми мя, яко закона Твоего не забых. Во Царствии Твоем, Господи, помяни раба Твоего (или, рабу Твою).
Суди суд мой, и избави мя, словесе ради Твоего живи мя. Во Царствии Твоем, Господи, помяни раба Твоего (или, рабу Твою).
Далече от грешник спасение, яко оправданий Твоих не взыскаша. Во Царствии Твоем, Господи, помяни раба Твоего (или, рабу Твою).
Щедроты Твоя многи, Господи, по судьбе Твоей живи мя. Во Царствии Твоем, Господи, помяни раба Твоего (или, рабу Твою).
Мнози изгонящии мя, и стужающии ми, от свидений Твоих не уклонихся. Во Царствии Твоем, Господи, помяни раба Твоего (или, рабу Твою).
Видех неразумевающыя, и истаях, яко словес Твоих не сохраниша. Во Царствии Твоем, Господи, помяни раба Твоего (или, рабу Твою).
Виждь, яко заповеди Твоя возлюбих, Господи, по милости Твоей живи мя. Во Царствии Твоем, Господи, помяни раба Твоего (или, рабу Твою).
Начало словес Твоих истина, и во век вся судьбы правды Твоея. Во Царствии Твоем, Господи, помяни раба Твоего (или, рабу Твою).
Князи погнаша мя туне, и от словес Твоих убояся сердце мое. Во Царствии Твоем, Господи, помяни раба Твоего (или, рабу Твою).
Возрадуюся аз о словесех Твоих, яко обретаяй корысть многу. Во Царствии Твоем, Господи, помяни раба Твоего (или, рабу Твою).
Неправду возненавидех и омерзих, закон же Твой возлюбих. Во Царствии Твоем, Господи, помяни раба Твоего (или, рабу Твою).
Седмерицею днем хвалих Тя о судьбах правды Твоея. Во Царствии Твоем, Господи, помяни раба Твоего (или, рабу Твою).
Мир мног любящым закон Твой, и несть им соблазна. Во Царствии Твоем, Господи, помяни раба Твоего (или, рабу Твою).
Чаях спасения Твоего, Господи, и заповеди Твоя возлюбих. Во Царствии Твоем, Господи, помяни раба Твоего (или, рабу Твою).
Сохрани душа моя свидения Твоя и возлюби я зело. Во Царствии Твоем, Господи, помяни раба Твоего (или, рабу Твою).
Сохраних заповеди Твоя и свидения Твоя, яко вси путие мои пред Тобою, Господи. Во Царствии Твоем, Господи, помяни раба Твоего (или, рабу Твою).
Да приближится моление мое пред Тя, Господи, по словеси Твоему вразуми мя. Во Царствии Твоем, Господи, помяни раба Твоего (или, рабу Твою).
Да внидет прошение мое пред Тя, Господи, по словеси Твоему избави мя. Во Царствии Твоем, Господи, помяни раба Твоего (или, рабу Твою).
Отрыгнут устне мои пение, егда научиши мя оправданием Твоим. Во Царствии Твоем, Господи, помяни раба Твоего (или, рабу Твою).
Провещает язык мой словеса Твоя, яко вся заповеди Твоя правда. Во Царствии Твоем, Господи, помяни раба Твоего (или, рабу Твою).
Да будет рука Твоя, еже спасти мя, яко заповеди Твоя изволих. Во Царствии Твоем, Господи, помяни раба Твоего (или, рабу Твою).
Возжелах спасение Твое, Господи, и закон Твой поучение мое есть. Во Царствии Твоем, Господи, помяни раба Твоего (или, рабу Твою).
Жива будет душа моя, и восхвалит Тя, и судьбы Твоя помогут мне. Во Царствии Твоем, Господи, помяни раба Твоего (или, рабу Твою).
Заблудих, яко овча погибшее, взыщи раба Твоего, яко заповедей Твоих не забых. Во Царствии Твоем, Господи, помяни раба Твоего (или, рабу Твою).
И абие: Благословен еси Господи, научи мя оправданием Твоим.
Святых лик обрете источник жизни, и дверь райскую, да обрящу и аз путь покаянием; погибшее овча аз есмь, воззови мя, Спасе, и спаси мя. Благословен еси, Господи:
Агнца Божия проповедавше, и заклани бывше якоже агнцы, и к жизни нестареемей святии, и присносущней преставльшеся, Того прилежно мученицы молите, долгов разрешение нам даровати. Благословен еси, Господи:
В путь узкий хождшии прискорбный, вси в житии крест яко ярем вземшии, и Мне последовавшии верою, приидите насладитеся, ихже уготовах вам почестей, и венцов небесных. Благословен еси, Господи:
Образ есмь неизреченныя Твоея славы, аще и язвы ношу прегрешений, ущедри Твое создание, Владыко, и очисти Твоим благоутробием, и возжделенное отечество подаждь ми, рая паки жителя мя сотворяя. Благословен еси Господи:
Древле убо от не сущих Создавый мя, и образом Твоим Божественным почтый, преступлением же заповеди, паки мя Возвративый в землю, от неяже взят бых, на еже по подобию возведи, древнею добротою возобразитися. Благословен еси, Господи:
Упокой, Боже, рабы Твоя, и учини я в раи, идеже лицы святых, Господи, и праведницы сияют яко светила, усопшыя рабы Твоя упокой, презирая их вся согрешения.
Слава: Трисиятельное Единаго Божества благочестно поем, вопиюще: свят еси, Отче Безначальный, Собезначальный Сыне, и Божественный Душе, просвети нас, верою Тебе служащих, и вечнаго огня исхити.
И ныне: Радуйся, Чистая, Бога плотию рождшая во спасение всех, Еюже род человеческий обрете спасение, Тобою да обрящем рай, Богородице Чистая, Благословенная. Аллилуиа, трижды.
И ектениа такожде от диакона:
и молитва якоже выше речеся от священника.
И по возгласе, тропарь, глас 5:
Покой Спасе наш, с праведными рабы Твоя, и сия всели во дворы Твоя, якоже есть писано, презирая яко Благ прегрешения их, вольная и невольная, и вся яже в ведении и не в ведении, Человеколюбче.
Слава, и ныне, Богородичен: От Девы возсиявый миру, Христе Боже, сыны света Тою показавый, помилуй нас.
По Богородичне же чтется псалом 50: Помилуй мя, Боже:
И тако начинаем антифоны сия:
Антифон 1, глас 1:
Внегда скорбети ми, услыши моя болезни, Господи, Тебе зову.
Пустынным непрестанное божественное желание бывает, мира сущым суетнаго кроме.
Слава: Святому Духу честь и слава, якоже Отцу подобает, купно же и Сыну; сего ради да поим Троице единодержавие.
И ныне, тойже.
Таже стихиры святаго Феофана, глас 1.
Подобен: Прехвальнии мученицы:
Тебе, Спасе, молимся, Твоего сладкаго причастия преставльшагося сподоби, и всели в скиниях праведных, во обителех святых Твоих, в небесных селениих, благоутробием Твоим презирая его прегрешения, и подая ему упокоение.
Никтоже безгрешен, никтоже от человек бысть, токмо Ты Едине Безсмертне; тем раба Твоего, Боже Щедрый, во свете учини, с ликостоянии Ангел Твоих, благоутробием Твоим презирая беззакония, и подая ему упокоение.
Паче видимых суть Твоя, Спасе, обещания, яже око не виде, и ухо не слыша, и на сердце не взыде, Владыко; ихже сладчайшаго причастия получити благоволи, к Тебе преставльшемуся, и подаждь ему жизнь вечную.
Слава, и ныне: Христа умоли, Твое рождение, Мати Дево, прегрешений прощение дати рабу Твоему (или, рабе Твоей), Тя Богородицу благочестно проповедавшему, и словом истинным известившему, и светлости святых, и веселия сподобити во Царствии Своем.
Антифон 2, глас 2:
На небо очи пущаю моего сердца, к Тебе, Спасе, спаси мя Твоим осиянием.
Помилуй нас, согрешающих Тебе много на всякий час, о Христе мой, и даждь образ прежде конца покаятися Тебе.
Слава: Святому Духу, еже царствовати подобает, освящати, подвизати тварь; Бог бо есть единосущен Отцу и Слову.
И ныне, тойже.
Стихиры, глас 2.
Подобен: Егда от древа:
Стремление смертное и тлю Твоею живоносною смертию низложил еси, Владыко, всем же источил еси живот вечный, и мертвых воскресение смертным даровал еси. Темже Тебе молимся, Спасе, упокой верою к Тебе преставльшагося, и сладчайшия Твоея доброты сего (или, сию) сподоби, Человеколюбче.
Да человеки общники Божественнаго Царствия соделаеши, Крест претерпел еси, смерть вольную восприим; сего ради молимся Твоему благоутробию: причастника яви Царствия Твоего верою к Тебе преставльшагося, и сладчайшия Твоея доброты сего (или, сию) сподоби, Человеколюбче.
Трепетом ужасным и страшным, судилищу Твоему предстояще от века мертвии, ответа ожидают праведнаго Твоего, Спасе, и божественнаго чают правосудия; тогда пощади, Владыко Спасе, раба Твоего (или, рабу Твою), верою к Тебе преставльшагося, и присносущнаго наслаждения Твоего и блаженства сподоби.
Слава, и ныне, Богородичен: Евы праматере, Чистая, Ты долг, заченши Бога, отдала еси, нетление же и воскресение верным дарующа, и безсмертия славою венчающа Тя величающыя; егоже ныне молящи не престай, сего (или, сию) во свете вчинити Своея светлости, Богоневестная.
Антифон 3, глас 3:
Плен Сионь Ты из'ял еси от Вавилона, и мене от страстей к животу привлецы, Слове.
В юг сеющии слезами божественными, жнут класы радостию присноживотия.
Слава: Святому Духу всякое благодарие, якоже Отцу и Сыну сооблистает, в Немже вся живут, и движутся.
И ныне, тойже.
Стихиры, глас 3.
Подобен: Образу Креста:
Славлю Крест Твой Честный, имже живот даровася, и пищи восприятие, верою и любовию Тя поющым, Едине Многомилостиве. Темже вопием Ти, Христе Боже: преставльшагося (или, преставльшуюся) от нас упокой, идеже всех есть веселящихся жилище в Тебе, еже славити Твое Божество.
Едине Милостиве и Благоутробне, имея непостижимую благости пучину, и ведый естество человеческое, еже соделал еси, Тебе молим, Христе Боже: преставльшагося от нас упокой, идеже всех есть веселящихся жилище в Тебе, еже славити Твое Божество.
Уснувый во гробе яко человек, силою непобедимою Твоею, яко Бог воскресил еси во гробех спящыя, немолчно песнь Ти приносящыя. Тем вопием Ти, Христе Боже: преставльшагося от нас упокой, идеже всех есть веселящихся жилище в Тебе, еже славити Твое Божество.
Слава, и ныне: Свещу умную Тя, носящую свет Божества, совокупльшийся дебельству человеческаго существа, Богородице, вси свемы; тем Твоего моли Сына и Бога, преставльшагося в сладости упокоити, идеже всех есть веселящихся жилище, Чистая, еже славити Тя, Всенепорочную.
Антифон 4, глас 4:
От юности моея мнози борют мя страсти, но Сам мя заступи, и спаси, Спасе мой.
Ненавидящии Сиона посрамитеся от Господа: яко трава бо огнем будете изсохше.
Слава: Святым Духом всяка душа живится, и чистотою возвышается, светлеется Троическим Единством, священнотайне.
И ныне, тойже.
Стихиры, глас 4.
Подобен: Дал еси знамение:
Воистинну страшно есть смертное таинство, како душа от тела нуждею разлучается, от счинения и сочетания естественнейший соуз Божиим хотением отсекается. Темже Тя молим: преставльшагося упокой в селениих праведных Твоих, Жизнодавче Человеколюбче.
Сон является верующым смерть, Тебе положену во Гробе, всеми Владычествующему, и смертную державу Разрушившему, и Упразднившему ея насилие многолетное. Темже Тя молим: преставльшагося вчини в селениих святых Твоих, в праведных светлостех.
Ты правда же и освящение нам был еси, и душам избавление: Отцу бо привел еси оправданы и избавлены, восприим наше должное запрещение. И ныне молим Тя, преставльшагося упокой в радости и светлости святых, Благодетелю Спасе наш.
Слава, и ныне, Богородичен: Словесем последующе богоглаголивых, Всенепорочная, Богородицу Тя мудрствуем: Бога бо родила еси воплотившагося недомысленно, избавльшаго нас плененных прегрешеньми. Темже ныне молим Тя: преставльшагося раба Твоего (или, рабу Твою) Своими сияньми просвети, Пречистая.
Антифон 5, глас 5:
Внегда скорбети мне, Давидски пою Тебе, Спасе мой: избави душу мою от языка льстиваго.
Пустынным живот блажен есть, божественным рачением воскриляющымся.
Слава: Святым Духом одержатся вся видимая же с невидимыми: Самодержавен бо сый, Троицы Един есть неложно.
И ныне, тойже.
Стихиры, глас 5.
Подобен: Радуйся, постником:
Зарею Лица Твоего, Христе, преставльшагося яко Щедр озари, вселяя его (или, ю) в место злачно, на водах Твоего чистаго и божественнаго покоя, в желанных недрех Авраама праотца, идеже свет Твой чистый является, и проливаются источницы благостыни, идеже ликуют ясно веселящеся праведных лицы о Твоей благостыни; с нимиже учини раба Твоего (или, рабу Твою), подаяй велию милость.
Пети всесличным гласом, славословящаго Твою державу благослови, Щедре, преставльшагося от привременных к Тебе Владыце всех и Человеколюбцу, дая ему (или, ей) красотою Твоея доброты освящатися, и сладкаго и краснаго причастия Твоего восприяти же и наслаждатися, чистши, идеже окрест Престола Твоего ликуют Ангели, и святых собори радостно обстоят; с нимиже рабу Твоему (или, рабе Твоей) упокоение подаждь, и велию милость.
Идеже пророков лик, апостолов и мучеников чинове, и всех от века оправдавшихся Твоею спасительною Страстию и Кровию, еюже искупил еси плененнаго человека, тамо верою усопшаго упокой, яко Человеколюбец, прощаяй и прегрешения: Един бо Безгрешен на земли пожил еси Свят воистинну, и Един в мертвых Свободь. Темже Твоему рабу (или, Твоей рабе) упокоение подаждь, и велию милость.
Слава, и ныне, Богородичен: Законом греховным нас порабощенных свободила еси, Владычице, во утробе Законоположителя и Царя Христа заченшая, Едина Мати Дево, Имже оправдаемся, даром же и благодатию; егоже ныне моли, душы поющих Тя Богоматерь, учинити в книзе животней, яко да ходатайством Твоим спасшеся, Всенепорочная, Сына Твоего желаемое получим избавление, Тому покланяющеся, подающему мирови велию милость.
Антифон 6, глас 6:
На небо очи мои возвожу к Тебе, Слове: ущедри мя, да живу Тебе.
Помилуй нас уничиженных, устрояя благопотребныя Твоя сосуды, Слове.
Слава: Святому Духу, всякая всеспасительная вина, аще коему Сей по достоянию дхнет, скоро вземлет от земных, восперяет, возращает, устрояет горе.
И ныне, тойже.
Стихиры, глас 6.
Подобен: Всю отложивше:
Имеяй непостижимое еже к нам благоутробие, и источник неистощимый божественныя благостыни, Многомилостиве, к Тебе, Владыко, пришедшаго в земли живых всели, селений возлюбленных и желаемых одержание даруя, всегда пребывающее, Ты бо за всех излиял еси Кровь Твою, Христе, и живоносною ценою мир свободил еси.
Умерщвление претерпел еси животворящее волею, и живот источил еси, и наслаждение присносущное верным дал еси, в немже учини усопшаго о надежди воскресения, сего (или, сея) прегрешения вся прощая благостию, яко Един Безгрешен, Един Благ и Человеколюбец, да всеми поется имя Твое, Христе, и спасеннии славим человеколюбие Твое.
Живыми обладающаго, богоначальною властию, и мертвыми владычествующаго, Тебе, Христе, знающе молим: вернаго раба Твоего (или, верную рабу Твою), к Тебе Единому Благодателю отшедшаго, того (или, отшедшую, ту) упокой со избранными Твоими, Человеколюбче, в месте прохлаждения, во святых светлостех, Волитель бо милости еси и спасаеши яко Бог, ихже по образу Твоему создал еси, Едине Многомилостиве.
Слава, и ныне, Богородичен: Явилася еси пребывание боголепное, Пресвятая, Бога бо вместила еси, и Бога родила еси, Неискусобрачная, во двою существу, во единой же ипостаси; Того моли Единороднаго и Первенца, Тя Деву Непорочную и по рождестве сохраньшаго, душу упокоити верою усопшаго (или, усопшия) во свете, в нетленной светлости и блаженстве.
Антифон 7, глас 7:
Плен Сионь от лести обратив, и мене, Спасе, оживи, из'имая работныя страсти.
В юг сеяй скорби постныя со слезами, сей радостныя пожнет рукояти присноживопитания.
Слава: Святым Духом, источник божественных сокровищ, от Негоже премудрость, разум, страх, Тому хвала, и слава, честь и держава.
И ныне, тойже.
Стихиры, глас 7.
Подобен: О всех небрегше:
Умерщвлен виден был еси на Кресте, Едине Безсмертне, и во гробе яко смертен положился еси, умерщвления и тли и смерти человеки избавляя, но яко пучина благоутробия сый неистощимая, и источник благости, душу раба Твоего преставльшагося (или, рабы Твоея преставльшияся) от нас упокой.
Нетленною Твоею добротою и сладостию, Твоея красоты лучами просвещатися к Тебе преставльшагося, Блаже, сподоби, в невещественном светолитии светоявления Твоего, со Ангелы ликовствующу о Тебе Владыце, и Царе Славы, и Господе.
Яко неиждиваемое имеяй даров великолепие, яко сокровище неоскудное богатыя благостыни, к Тебе преставльшагося (или, преставльшуюся) яко Бог всели во стране избранных Твоих, на месте ослабы, в дому славы Твоея, в наслаждении райстем, в девственнем чертозе, яко Благоутробен.
Слава, и ныне, Богородичен: Закона исполнение раждаеши, Избавителя, плоть бывшаго, не бо бысть сущым прежде в законе оправдание, но нас Христос ныне распенся оправда́. Яко убо имущая дерзновение, яко Мати, моли Сына Твоего Благоутробнаго, душу упокоити благочестно преставльшагося, Всепетая.
Антифон 8, глас 8:
От юности моея враг мя искушает, сластьми палит мя, аз же надеяся на Тя, Господи, побеждаю сего.
Ненавидящии Сиона да будут убо прежде исторжения яко трава, ссечет бо Христос выя их усечением мук.
Слава: Святым Духом, еже жити всяческим, Свет от Света, Бог велик, со Отцем поем Ему и Словом.
И ныне, тойже.
Стихиры, глас 8.
Подобен: О преславнаго чудесе!
Царски мне подписал еси свобождение, шары червленными персты Твоя окровавив, Владыко, и обагрив Твоею Кровию, и ныне Тя верою молим, с первородными Твоими причти, и праведных Твоих радости сподоби улучити прешедшаго к Тебе Благоутробному.
Священноначальствовав яко человек, заклав Себе, приношение принесл еси Отцу, человека от тли из'имая; преставльшагося убо яко Человеколюбец, во стране живущих учини, идеже потоцы наслаждения проливаются, идеже источницы присносущнии истекают.
Глубиною неизреченныя Твоея мудрости, определяеши живот, и провидиши смерть, и к житию иному преселяеши человека; тем егоже (или, юже) приял еси ныне, учини на водах упокоения, в светлости святых Твоих светов, идеже глас радования и хваления.
Слава, и ныне, Богородичен: Яко заченшая Безначальнаго Слова Божия и Бога, Матерним Твоим дерзновением прилежно моли, учинити раба Твоего (или, рабу Твою), идеже ликование неразрушимое веселящихся, и хвалящих Тя, идеже светлости вечнующыя, и сладкий глас празднующих, Богородительнице.
Диакон: Паки и паки: И прочее яко обычно.
И по возгласе кондак, глас 8:
Со святыми упокой, Христе, душу раба твоего (или, рабы Твоея), идеже несть болезнь, ни печаль, ни воздыхание, но жизнь бесконечная.
Икос: Сам Един еси Безсмертный, Сотворивый и Создавый человека, земнии убо от земли создахомся, и в землю туюжде пойдем, якоже повелел еси, Создавый мя, и Рекий ми: яко земля еси, и в землю от'идеши, аможе вси человецы пойдем, надгробное рыдание творяще песнь: аллилуиа.
И паки: Со святыми упокой:
И абие блаженна, глас 2:
Во Царствии Твоем, егда приидеши, помяни нас, Господи.
Блажени нищии духом, яко тех есть Царство Небесное.
Блажени плачущии, яко тии утешатся.
Блажени кротции, яко тии наследят землю.
Блажени алчущии и жаждущии правды, яко тии насытятся.
Блажени милостивии, яко тии помиловани будут.
Помяни, Благоутробне, и нас, якоже помянул еси разбойника, во Царствии Небеснем.
Блажени чистии сердцем, яко тии Бога узрят.
Вси боящиися Бога тамо возвеселятся о Нем во Царствии Небеснем.
Блажени миротворцы, яко тии сынове Божии нарекутся.
Постничеством работавшаго Тебе, Христе, и православием на земли, прослави, Спасе, на небесех.
Блажени изгнани правды ради, яко тех есть Царство Небесное.
Верою и надеждою боголепно, и любовию пожившаго на земли, прослави, Спасе, на небесех.
Блажени есте, егда поносят вам, и изженут, и рекут всяк зол глагол, на вы лжуще Мене ради.
Упокой раба Твоего (или, рабу Твою), Боже, со святыми яко Благ, во Царствии Небеснем.
Радуйтеся и веселитеся, яко мзда ваша многа на небесех.
Мир оставльшаго и в честнем жительстве пожившаго благочестно, прослави, Спасе, на небесех.
Слава: Едино Богоначалие, благочестивии имуще веры, в Трех Лицех славим благоговейно.
И ныне, Богородичен: Вси ублажаем Тя, Чистая, бессеменно бо родила еси плотию Бога, и Царя Небеснаго.
По сих возглашает диакон: Вонмем.
Священник: Мир всем. Чтец: И духови твоему.
Диакон: Премудрость, вонмем.
Чтец, прокимен, глас 6:
Блажен путь, воньже идеши, брате, днесь, яко уготовася тебе место покоя. Стих: Обратися, душе моя, в покой твой, яко Господь благодействова тя.
Диакон: Премудрость.
Чтец: К Солуняном Послания святаго апостола Павла чтение.
Диакон: Вонмем.
Чтец чтет Апостол (зачало 270):
Братие, не хощу вас не ведети о умерших, да не скорбите, якоже и прочии не имущии упования. Аще бо веруем, яко Иисус умре и воскресе, тако и Бог умершыя о Иисусе приведет с Ним. Сие бо вам глаголем словом Господним, яко мы живущии оставшии в пришествие Господне, не имамы предварити умерших. Яко Сам Господь в повелении, во гласе Архангелове, и в трубе Божии снидет с небесе, и мертвии о Христе воскреснут первее, потом же мы живущии оставшии купно с ними восхищени будем на облацех, в сретение Господне на воздусе, и тако всегда с Господем будем.
Священник: Мир ти. Чтец: И духови твоему.
Аллилуиа, глас 6:
Блажен, егоже избрал и приял еси, Господи.
Диакон: Премудрость, прости, услышим Святаго Евангелиа.
Священник: Мир всем. Чтец: И духови твоему.
Священник: От Иоанна Святаго Евангелиа чтение.
Чтец: Слава Тебе, Господи, слава Тебе.
Диакон: Вонмем. (Зачало 16).
Рече Господь ко пришедшим к Нему иудеом: аминь аминь глаголю вам, яко слушаяй словесе Моего и веруяй Пославшему Мя, имать живот вечный, и на суд не приидет, но приидет от смерти в живот. Аминь аминь глаголю вам, яко грядет час, и ныне есть, егда мертвии услышат глас Сына Божия, и услышавше оживут. Якоже бо Отец имать живот в Себе, тако даст и Сынови живот имети в Себе. И область даст Ему и Суд творити: яко Сын Человечь есть, не дивитеся сему. Яко грядет час, воньже вси сущии во гробех услышат глас Сына Божия. И изыдут сотворшии благая в воскрешение живота, а сотворшии злая в воскрешение суда. Не могу Аз о Себе творити ничесоже, якоже слышу, сужду, и Суд Мой праведен есть, яко не ищу воли Моея, но воли пославшего Мя Отца.
По Евангелии же братия поют: Слава Тебе, Господи, слава Тебе.
Диакон же: Помилуй нас, Боже, по велицей милости Твоей, молим Ти ся, услыши и помилуй.
Господи, помилуй, трижды.
Еще молимся о упокоении души усопшаго раба Божия (или, усопшия рабы Божия) имярек, и о еже проститися ему (или, ей) всякому прегрешению, вольному же и невольному.
Господи, помилуй, трижды.
Яко да Господь Бог учинит душу его (или, ея), идеже праведнии упокоеваются.
Господи, помилуй, трижды
.
Милости Божия, Царства Небеснаго, и оставления грехов его (или, ея) у Христа Безсмертнаго Царя и Бога нашего просим.
Подай, Господи.
Диакон: Господу помолимся. Господи, помилуй.
Таже молитва от священника велегласно глаголется:
Боже духов и всякия плоти, смерть поправый, и диавола упразднивый, и живот миру Твоему даровавый, Сам Господи, упокой душу усопшаго раба Твоего (или, рабы Твоея) имярек, в месте светле, в месте злачне, в месте покойне, отнюдуже отбеже болезнь, печаль и воздыхание, всякое согрешение, содеянное им (или, ею), словом, или делом, или помышлением, яко Благий Человеколюбец Бог прости, яко несть человек, иже жив будет, и не согрешит, Ты бо Един кроме греха, правда Твоя правда во веки, и слово Твое истина.
Возглас: Яко Ты еси Воскресение, и Живот, и Покой усопшаго раба Твоего (или, усопшия рабы Твоея) имярек, Христе Боже наш, и Тебе славу возсылаем, со Безначальным Твоим Отцем, и Пресвятым, и Благим, и Животворящим Твоим Духом, ныне и присно, и во веки веков, аминь.
Посем бывает целование по чину, и поются настоящыя стихиры, глас 2.
Подобен: Егда от древа:
Приидите, последнее целование дадим, братие, умершему (или, умершей), благодаряще Бога, сей бо (или, сия бо) оскуде от сродства своего, и ко гробу тщится, не ктому пекийся о суетных, и о многострастной плоти. Где ныне сродницы же и друзи? Се разлучаемся. егоже (или, юже) упокоити, Господу помолимся.
Кое разлучение, о братие, кое рыдание в настоящем часе, приидите убо, целуйте бывшаго (или, бывшую) вмале с нами, предается бо гробу, камением покрывается, во тьму вселяется, с мертвыми погребается, и всех сродников и другов ныне разлучается. егоже (или, юже) упокоити, Господу помолимся.
Ныне житейское лукавое разрушается торжество суеты: дух бо оскуде от селения, брение очернися, сосуд раздрася, безгласен, нечувствен, мертвен, недвижимь. егоже (или, юже) посылающе гробу, Господу помолимся дати сему (или, сей) во веки упокоение.
Яков живот наш есть: цвет, и дым, и роса утренняя воистинну. Приидите убо, узрим на гробех ясно, где доброта телесная, где юность, где суть очеса и зрак плотский? Вся увядоша яко трава, вся потребишася. Приидите, ко Христу припадем со слезами.
Вси телеснии ныне органы праздны зрятся, иже прежде мала движими бяху, вси недействительни, мертви, нечувственни, очи бо заидоша, связастеся нозе, руце безмолвствуете, и слух с ними, язык молчанием заключися, гробу предается, воистинну суета вся человеческая.
Слава, и ныне, Богородичен: Спасай надеющыяся на Тя, Мати незаходимаго Солнца Богородительнице, умоли молитвами Твоими Преблагаго Бога, упокоити, молимся, ныне преставльшагося, идеже упокоеваются праведных дуси, божественных благ наследника покажи, во дворех праведных, в память, Всенепорочная, вечную.
Глас 8: Присномятежное море жития претек, к Твоему пристанищу притече верою преставивыйся, но во Твоей тихости и присноживотной сладости со святыми наставляяй его (или, ю), упокой, Христе, душу раба Твоего (или, рабы Твоея).
Самогласен. Глас 4:
Приснопеваемый глас божественнаго Давида днесь исполняется, глаголющий: человек яко трава, дние его яко цвет сельный, тако оцветет. егоже бо прежде вмале видехом жива, и глаголюща: се предлежит мертв, недвижим, бездыханен, изыде и от'иде от здешних тамо, идеже мзда о делех есть, тамо, идеже радость всех святых. С нимиже упокой усопшаго, Боже, яко Милостив и Человеколюбец.
Глас 8: Вседержителю Господи, душу раба Твоего (или, рабы Твоея), Спасе, упокой в селениих праведных, идеже свет Твой сияет всем достойным, Едине Многомилостиве.
Исчезох сродства моего, и оставих прочее живота моего, и к Тебе прибегох, Господи, спаси мя.
Умири молитвами Богородицы житие нас, вопиющих ти: Живодавче, слава Тебе.
И повнегда быти целованию, глаголем тропари сия:
Со духи праведных скончавшихся, душу раба Твоего (или, рабы Твоея), Спасе, упокой, сохраняя ю во блаженной жизни, яже у тебе, Человеколюбче.
В покоищи Твоем, Господи, идеже вси святии Твои упокоеваются, упокой и душу раба Твоего (или, рабы Твоея), яко Един еси Человеколюбец.
Слава: Ты еси Бог Сошедый во ад и узы окованных Разрешивый, Сам и душу раба Твоего (или, рабы Твоея) упокой.
И ныне: Едина Чистая и Непорочная Дево, Бога без семене рождшая, моли спастися души его (или, ея).
Диакон глаголет: Помилуй нас, Боже, по велицей милости Твоей, молим Ти ся, услыши и помилуй.
Господи, помилуй, трижды.
Еще молимся о упокоении души усопшаго раба Божия (или, усопшия рабы Божия) имярек, и о еже проститися ему (или, ей) всякому прегрешению, вольному же и невольному.
Господи, помилуй, трижды.
Яко да Господь Бог учинит душу его (или, ея), идеже праведнии упокоеваются.
Господи, помилуй, трижды.
Милости Божия, Царства Небеснаго, и оставления грехов его (или, ея) у Христа Безсмертнаго Царя и Бога нашего просим.
Подай, Господи.
Диакон: Господу помолимся. Господи, помилуй.
Священник глаголет молитву сию:
Боже духов, и всякия плоти, смерть поправый, и диавола упразднивый, и живот миру Твоему даровавый, Сам Господи, упокой душу усопшаго раба Твоего (или, рабы Твоея) имярек, в месте светле, в месте злачне, в месте покойне, отнюдуже отбеже болезнь, печаль и воздыхание, всякое согрешение содеянное им (или, ею) словом, или делом, или помышлением, яко Благий Человеколюбец Бог прости, яко несть человек, иже жив будет, и не согрешит, Ты бо Един кроме греха, правда Твоя правда во веки, и слово Твое истина.
Возглас: Яко Ты еси Воскресение, и Живот, и Покой усопшаго раба Твоего (или, усопшия рабы Твоея) имярек, Христе Боже наш, и Тебе славу возсылаем, со Безначальным Твоим Отцем, и Пресвятым, и Благим, и Животворящим Твоим Духом, ныне и присно, и во веки веков, аминь.
И бывает отпуст.
По отпусте же духовник или наставник чтет молитву прощальную:
Господь Иисус Христос Бог наш, иже божественныя заповеди святым Своим учеником и апостолом давый, во еже вязати и решити падших грехи, и от оных, паки мы приемше вины тожде творити, да простит тебе, чадо духовное, аще что соделал еси в нынешнем веце, вольное или невольное, ныне и присно, и во веки веков, аминь.
Таже вземше одр с мощами, отходим во усыпальницу, поюще стихиры самогласны, яже суть сия.
Глас 1: Кая житейская сладость пребывает печали непричастна, кая ли слава стоит на земли непреложна? Вся сени немощнейша, вся соний прелестнейша: единем мгновением, и сия вся смерть приемлет, но во свете, Христе, Лица Твоего, и в наслаждении Твоея красоты, егоже (или, юже) избрал еси, упокой, яко Человеколюбец.
Глас 2: Увы мне, яковый подвиг имать душа, разлучающися от телесе? Увы тогда колико слезит, и несть помилуяй ю. Ко Ангелом очи возводящи, бездельно молится, к человеком руце простирающи, не имать помогающаго. Темже, возлюбленнии мои братие, помысливше нашу краткую жизнь, преставленному (или, преставленной) упокоения от Христа просим, и душам нашым велию милость.
Глас 3: Вся суета человеческая, елика не пребывают по смерти, не пребывает богатство, ни сшествует слава, пришедши бо смерти, сия вся потребишася. Темже Христу Безсмертному возопиим: преставленнаго (или, преставленную) от нас упокой, идеже всех есть веселящихся жилище.
Глас 4: Где есть мирское пристрастие, где есть привременных мечтание, где есть злато и сребро, где есть рабов множество и молва? Вся персть, вся пепел, вся сень; но приидите, возопиим Безсмертному Царю: Господи, вечных Твоих благ сподоби преставльшагося (или, преставльшуюся) от нас, упокояя его (или, ю) в нестареющемся блаженстве Твоем.
Глас 5: Помянух пророка, вопиюща: аз есмь земля и пепел; и паки разсмотрих во гробех и видех кости обнажены, и рех: убо кто есть царь, или воин, или богат, или убог, или праведник, или грешник? Но упокой, Господи, с праведными раба Твоего (или, рабу Твою).
Глас 6: Начаток мне и состав, зиждительное Твое бысть повеление, восхотев бо от невидимаго же и видимаго жива мя составити естества, от земли тело мое создал еси, дал же ми еси душу, божественным Твоим и животворящим вдохновением; темже, Христе, раба Твоего (или, рабу Твою) в стране живущих, и в селениих праведных упокой.
Глас 7: По образу Твоему и по подобию создавый в начале человека, в раи поставил еси владети Твоими тварьми, завистию же диаволею прельстився, снеди причастися, заповедей Твоих преступник быв. Темже паки в землю, от неяже взят бысть, осудил еси возвратитися, Господи, и испросити упокоения.
Глас 8: Плачу и рыдаю, егда помышляю смерть, и вижду во гробех лежащую, по образу Божию созданную нашу красоту, безобразну, безславну, не имущу вида. О чудесе! Что сие еже о нас бысть таинство, како предахомся тлению и припрягохомся смерти? Воистинну Бога повелением, якоже писано есть, подающаго преставльшемуся (или, преставльшейся) упокоение.
Полагаются же мощи, дóндеже приидем во усыпальницу, трижды. И бывает ектениа, и молитва; достигше же гроба, полагаются убо мощи во гробе. Священник же персть взем лопатою, мещет на мощи крестовидно, глаголя: Господня земля и исполнение ея, вселенная и вси живущии на ней.
И вливает и елей, глаголя настоящий тропарь:
Образом Креста Твоего, Человеколюбче, смерть умертвися, и ад пленися, и древле умершии воставше, песнь Тебе принесоша. Темже вопием Ти, Христе Боже: преставльшагося от нас упокой, идеже всех есть веселящихся жилище в Тебе, еже славити Твое Божество.
И тако покрывают яко обычно гроб, глаголюще тропари сия, глас 8:
Земле зинувши, приими от Тебе созданного рукою Божиею прежде, паки же возвращшася к тебе рождшей, еже бо по образу Создатель прият, ты же приими тело твое.
Якоже рекл еси, Господи, Марфе: Аз есмь Воскресение, делом слово исполнил еси, из ада призвав Лазаря; сице и раба Твоего от ада воздвигни, Человеколюбче.
Духовнии мои братие и спостницы, не забудите мене, егда молитеся, но зряще мой гроб, поминайте мою любовь, и молите Христа, да учинит дух мой с праведными.
Диакон же глаголет ектению: Помилуй нас, Боже: и прочая по чину.
Священник же молитву: Боже духов и всякия плоти:
По возгласе же, Слава, И ныне: и отпуст. Творим же и поклонов 12 за усопшаго брата нашего, елицы обретаемся при погребении, глаголюще: Упокой, Господи, душу раба Твоего.
И тако отходим в келлии наша, славяще Бога.
