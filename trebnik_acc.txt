ТРЕБНИК ГРАЖДАНСКИМ ШРИФТОМ 
ГЛАВА 1. МОЛИ́ТВЫ В ПЕ́РВЫЙ ДЕ́НЬ, ПО ВНЕГДА́ РОДИ́ТИ ЖЕНЕ́ ОТРОЧА́ 
Го́споду помо́лимся.
Влады́ко Го́споди вседержи́телю, исцеля́яй вся́кий неду́г, и вся́кую я́зю, са́м и сию́ дне́сь роди́вшую рабу́ твою́, и́мярек, исцели́, и возста́ви ю́ от одра́, на не́мже лежи́т: зане́, по проро́ка Дави́да словеси́, в беззако́ниих зача́хомся, и скверна́ви вси́ есмы́ пред тобо́ю. Сохрани́ сию́ и сего́ младе́нца, его́же роди́: покры́й ю́ под кро́вом крилу́ твое́ю, от дне́шняго дне́, да́же до после́дняго ея́ сконча́ния, моли́твами пречи́стыя Богоро́дицы и все́х святы́х: я́ко благослове́н еси́ во ве́ки веко́в, ами́нь.
Го́споду помо́лимся.
Влады́ко Го́споди Бо́же на́ш, роди́выйся от пречи́стыя Влады́чицы на́шея Богоро́дицы, и Присноде́вы Мари́и, и я́ко Младе́нец во я́слех возлеги́й, и я́ко де́тищь восприе́млемь бы́вый: са́м и сию́ рабу́ твою́, дне́сь роди́вшую сие́ отроча́, поми́луй, и прости́ во́льная и нево́льная ея́ прегреше́ния, и сохрани́ ю́ от вся́каго диа́вольскаго мучи́тельства: и из нея́ рожде́ннаго младе́нца соблюди́ от вся́каго я́да, от вся́кия лю́тости, от вся́кия бу́ри сопроти́внаго, от духо́в лука́вых, дневны́х же и нощны́х. Сию́ же соблюди́ под держа́вною руко́ю твое́ю, и да́ждь е́й ско́рое воста́ние, и от скве́рны очи́сти, и боле́зни исцели́, и здра́вие и благомо́щие души́ же и те́лу да́руй, и а́нгелы све́тлыми и сия́ющими сию́ огради́: и соблюди́ от вся́каго наи́тия неви́димых духо́в, е́й Го́споди, от неду́га и сла́бости, от ре́вности и за́висти, и от оче́с призо́ра, и поми́луй ю́ и младе́нца, по вели́цей ми́лости твое́й, и очи́сти ю́ от теле́сныя скве́рны, и разли́чных е́й находя́щих утро́бных стуже́ний, и изведи́ ю́ ско́рою ми́лостию твое́ю во смире́нном ея́ те́ле во исправле́ние: и из нея́ рожде́ннаго младе́нца сподо́би поклони́тися земно́му хра́му, его́же угото́вал еси́ славосло́витися и́мени твоему́ свято́му.
Я́ко подоба́ет тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Го́споду помо́лимся.
Го́споди Бо́же на́ш, благоволи́вый сни́ти с небе́с, и роди́тися от святы́я Богоро́дицы и Присноде́вы Мари́и, спасе́ния ра́ди на́с гре́шных, ве́дый немощно́е челове́ческаго естества́, прости́ рабе́ твое́й и́мярек, дне́сь роди́вшей, по мно́жеству щедро́т твои́х. ты́ бо ре́кл еси́ Го́споди: расти́теся, и умно́житеся, и испо́лните зе́млю, и облада́йте е́ю. Сего́ ра́ди и мы́ раби́ твои́ мо́лимся, и дерза́юще незло́бивым твои́м человеколю́бием, со стра́хом вопие́м к Ца́рствия твоего́ свято́му и́мени: при́зри с небесе́ и ви́ждь не́мощь на́с осужде́нных, и прости́ рабе́ твое́й се́й, и́мярек, и всему́ до́му, в не́мже роди́ся отроча́, и прикосну́вшымся е́й, и зде́ обрета́ющымся все́м, я́ко бла́г и человеколю́бец Бо́г прости́: я́ко еди́н и́маши вла́сть оставля́ти грехи́, моли́твами Пресвяты́я Богоро́дицы и все́х святы́х твои́х, ами́нь.
ГЛАВА 2. МОЛИ́ТВА, ВО Е́ЖЕ НАЗНА́МЕНАТИ ОТРОЧА́, ПРИЕ́МЛЮЩЕЕ И́МЯ ВО ОСМЫ́Й ДЕ́НЬ РОЖДЕ́НИЯ СВОЕГО́ 
Ве́домо бу́ди, я́ко по рождестве́ во осмы́й де́нь прино́сится младе́нец от ба́бы к хра́му, и стои́т пред враты́ хра́ма.
Свяще́нник же твори́т:
Благослове́н Бо́г на́ш: Трисвято́е. Пресвята́я Тро́ице: И по О́тче на́ш: Я́ко твое́ е́сть Ца́рство:
Та́же отпусти́тельный тропа́рь дне́, или́ свята́го хра́ма.
Свяще́нник же зна́менует его́ чело́, уста́ и пе́рси, и глаго́лет моли́тву:
Го́споду помо́лимся.
Го́споди Бо́же на́ш, тебе́ мо́лимся, и тебе́ про́сим, да зна́менается све́т лица́ твоего́ на рабе́ твое́м се́м, [или́: на рабе́ твое́й се́й,] и́мярек, и да зна́менается кре́ст единоро́днаго Сы́на твоего́ в се́рдце и в помышле́ниих его́, во е́же бе́гати суеты́ ми́ра, и от вся́каго лука́ваго наве́та вра́жия, после́довати же повеле́нием твои́м. И да́ждь Го́споди не отрече́ну пребы́ти и́мени твоему́ свято́му на не́м, совокупля́емем во вре́мя благопотре́бно святе́й твое́й це́ркви, и соверша́емем стра́шными та́йнами Христа́ Твоего́: да по за́поведем твои́м жи́тельствовав, и сохрани́в печа́ть неруши́му, получи́т блаже́нство избра́нных во Ца́рствии твое́м, благода́тию и человеколю́бием единоро́днаго Сы́на твоего́, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Та́же в ру́це взе́м отроча́, стои́т пред враты́ хра́ма, или́ пред о́бразом Пресвяты́я Богоро́дицы, и твори́т креста́ о́браз, глаго́ля:
Ра́дуйся благода́тная Богоро́дице Де́во, из тебе́ бо возсия́ со́лнце пра́вды Христо́с Бо́г на́ш, просвеща́яй су́щыя во тьме́: весели́ся и ты́ ста́рче пра́ведный, прие́мый во объя́тия свободи́теля ду́ш на́ших, да́рующаго на́м воскре́сние.
И быва́ет отпу́ст.
Подоба́ет ве́дати, я́ко рожде́нный младе́нец а́ще у́бо немоществу́яй не ссе́т, но к сме́рти зри́т, не подоба́ет ожида́ти, [я́коже не́цыи зле́ глаго́лют,] шеста́го или́ осма́го дне́, и та́ко креща́ти его́: но в ча́с во́ньже роди́ся, то́кмо омы́ти его́, и а́бие крести́ти, да не сконча́ется непросвеще́н. Пя́ть бо ме́сяцей непра́здныя, а́ще случи́тся от не́кия я́звы младе́нца уязви́ти, а́ки уби́йству по зако́ном и пра́вилом пови́нни су́ть: кольми́ па́че суда́ подоба́ет избега́ти рожде́нных, да не непросвеще́ни сконча́ются.
ГЛАВА 3. МОЛИ́ТВЫ ЖЕНЕ́ РОДИ́ЛЬНИЦЕ, ПО ЧЕТЫ́РЕДЕСЯТИ ДНЕ́Х 
В четыредеся́тный же де́нь па́ки прино́сится отроча́ к хра́му, во е́же вцерковля́тися, си́есть, нача́ло прия́ти вводи́тися в це́рковь. Прино́сится же ма́терию уже́ очище́нною и омове́нною су́щею, предстоя́щу и хотя́щему прия́ти то́ по креще́нии.
Свяще́нник же твори́т: Благослове́н Бо́г на́ш: Трисвято́е. Пресвята́я Тро́ице: И О́тче на́ш: Я́ко твое́ е́сть Ца́рство.
Та́же отпусти́тельный дне́, или́ свята́го прилучи́вшагося.
Сла́ва, и ны́не:
Моли́твами, Го́споди, все́х святы́х и Богоро́дицы, тво́й ми́р да́ждь на́м, и поми́луй на́с, я́ко еди́н ще́др.
Прикло́нши же е́й главу́ вку́пе со младе́нцем, твори́т свяще́нник креста́ зна́мение над ни́м, и каса́яся главы́ его́, глаго́лет моли́тву:
Го́споду помо́лимся.
Го́споди Бо́же вседержи́телю, о́тче Го́спода на́шего Иису́са Христа́, все́ естество́ слове́сное же и безслове́сное сло́вом твои́м созда́вый, и вся́ от не су́щих во е́же бы́ти приведы́й, тебе́ мо́лимся, и тебе́ про́сим: твое́ю во́лею спа́сл еси́ рабу́ твою́, и́мярек, очи́сти от вся́каго греха́, и от вся́кия скве́рны, приходя́щую ко святе́й твое́й це́ркви, да неосужде́нно сподо́бится причасти́тися святы́х твои́х та́ин.
Ве́домо бу́ди, я́ко а́ще не обрета́ется в живы́х младе́нец, чте́тся да́же до зде́ моли́тва.
Та́же возгла́сно.
Я́ко бла́г и человеколю́бец Бо́г еси́:
А́ще ли жи́в е́сть, чти́ и сие́ до конца́:
И от нея́ рожде́нное отроча́ благослови́, возрасти́, освяти́, вразуми́, уцелому́дри, удобому́дрстви: я́ко ты́ приве́л еси́ е́, и показа́л еси́ ему́ све́т чу́вственный, да и у́мнаго сподо́бится све́та, во вре́мя е́же определи́л еси́, и сопричте́тся свято́му твоему́ ста́ду, единоро́дным твои́м Сы́ном: с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Ми́р все́м.
Главы́ ва́шя Го́сподеви приклони́те.
Моли́тва ма́тери отроча́те: 
Го́споди Бо́же на́ш, прише́дый на спасе́ние ро́да челове́ческаго, прииди́ и на рабу́ твою́, и́мярек, и сподо́би ю́ честны́м твои́м пресви́терством, вхо́да хра́ма сла́вы твоея́: омы́й ея́ скве́рну теле́сную и скве́рну душе́вную во исполне́нии четы́редесяти дни́й: творя́й ю́ досто́йну и причаще́ния честна́го те́ла и кро́ве твоея́.
Я́ко освяти́ся и просла́вися пречестно́е и великоле́пое и́мя твое́, со отце́м и святы́м ду́хом, ны́не и при́сно, и во ве́ки веко́в, ами́нь.
Моли́тва 2, отроча́ти, его́же свяще́нник зна́менуяй мо́лится: 
Го́споду помо́лимся.
Го́споди Бо́же на́ш, в четыредеся́тный де́нь младе́нец зако́нному хра́му принесе́нный от Мари́и неискусобра́чныя и святы́я твоея́ ма́тере, и на объя́тиях пра́веднаго симео́на носи́мый, са́м Влады́ко всеси́льне, и принесе́ннаго сего́ младе́нца, яви́тися тебе́ все́х творцу́, благослови́ и на вся́кое де́ло благо́е, и тебе́ благоуго́дное возрасти́, отгоня́я от него́ вся́кую сопроти́вную си́лу зна́мением воображе́ния креста́ твоего́. ты́ бо еси́ храня́й младе́нцы Го́споди: да сподо́бився свята́го креще́ния, получи́т ча́сть избра́нных Ца́рствия твоего́, соблюда́емь с на́ми благода́тию святы́я и единосу́щныя, и неразде́льныя Тро́ицы: тебе́ бо подоба́ет вся́кая сла́ва, благодаре́ние, и поклоне́ние со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Ми́р все́м.
Главы́ ва́шя Го́сподеви приклони́те.
Бо́же о́тче вседержи́телю велегла́снейшим проро́ком иса́ием предвозвести́вый на́м, е́же от Де́вы воплоще́ние единоро́днаго твоего́ Сы́на и Бо́га на́шего, и́же в после́дния дни́ благоволе́нием твои́м, и соде́йствием Свята́го Ду́ха, спасе́ния ра́ди на́с челове́ков, безме́рным благоутро́бием от нея́ младе́нствовати изво́ливый, и по обы́чаю в зако́не свято́м твое́м, по исполне́нии дне́й очище́ния, святи́лищу принести́ся претерпе́ и́стинный законополо́жник сы́й: и на объя́тиях пра́веднаго симео́на носи́тися изво́ли, его́же та́инства проображе́ние в предрече́нном проро́це, клеща́ми у́гля явле́нное позна́хом: его́же и мы́ ве́рнии подража́ние благода́тию держи́м: са́м и ны́не сохраня́яй младе́нцы Го́споди, благослови́ отроча́ сие́, вку́пе с роди́тели и восприе́мники его́, и сподо́би е́ во вре́мя благопотре́бное и водо́ю и ду́хом отрожде́ния сопричти́ е́ свято́му твоему́ ста́ду слове́сных ове́ц, нарица́ющихся и́менем Христа́ твоего́: я́ко ты́ еси́ в вы́шних живы́й, и на смире́нныя призира́яй, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
[И а́ще младе́нец креще́н е́сть, твори́т иере́й воцерковле́ние, а́ще же ни́, твори́т сие́ по креще́нии. Моли́твам же зде́ твори́т отпу́ст.] Та́же прие́м свяще́нник отроча́, начертава́ет кре́ст и́м пред враты́ хра́ма, глаго́ля:
Воцерковля́ется ра́б Бо́жий, и́мярек, [или́: раба́ Бо́жия, и́мярек,] во и́мя Отца́, и Сы́на, и Свята́го Ду́ха, ами́нь. Та́же вво́дит е́ во хра́м, глаго́ля: Вни́дет в до́м тво́й, покло́нится ко хра́му свято́му твоему́.
И вхо́дит посреде́ хра́ма, глаго́ля:
Воцерковля́ется ра́б Бо́жий:
Та́же глаго́лет:
Посреде́ це́ркве воспое́т тя́.
Та́же вво́дит пред две́рьми же́ртвенника, глаго́ля:
Воцерковля́ется ра́б Бо́жий:
И вво́дит е́ во святы́й же́ртвенник, а́ще бу́дет му́жеский по́л: а́ще же же́нский, да́же до ца́рских вра́т, глаго́ля:
Ны́не отпуща́еши раба́ твоего́, Влады́ко:
И по си́х полага́ет е́ при две́рех же́ртвенника, и та́ко восприе́мник поклони́вся три́жды, взе́млет е́, и исхо́дит. И свяще́нник твори́т, я́ко обы́чай, отпу́ст.
ГЛАВА 4. МОЛИ́ТВА ЖЕНЕ́, ЕГДА́ ИЗВЕ́РЖЕТ МЛАДЕ́НЦА 
Твори́т свяще́нник: Благослове́н Бо́г на́ш: Трисвято́е. Пресвята́я Тро́ице: О́тче на́ш: Я́ко твое́ е́сть Ца́рство:
И отпусти́тельный тропа́рь дне́. Та́же:
Го́споду помо́лимся.
Влады́ко Го́споди Бо́же на́ш, рожде́йся от святы́я Богоро́дицы, и Присноде́вы Мари́и, и во я́слех я́ко Младе́нец возлеги́й, са́м рабу́ твою́ сию́ дне́сь су́щу во гресе́х, во уби́йство впа́дшую во́лею или́ нево́лею, и зача́тое в не́й изве́ргшую, поми́луй по вели́цей твое́й ми́лости: и прости́ ея́ во́льная и нево́льная прегреше́ния: и сохрани́ от вся́каго диа́вольскаго козноде́йствия, и скве́рну очи́сти, боле́зни исцели́: здра́вие и благомо́щие те́лу с душе́ю ея́ человеколю́бче да́руй, и а́нгелом све́тлым сию́ соблюди́, от вся́каго наше́ствия неви́димых де́монов: е́й Го́споди, от неду́га и ослабле́ния. и очи́сти ю́ от теле́сныя скве́рны, и разли́чных е́й находя́щих стуже́ний утро́бных, и изведи́ ю́ мно́гою твое́ю ми́лостию, во смире́ннем ея́ те́ле. и возста́ви ю́ от одра́, на не́мже лежи́т: я́ко во гресе́х роди́хомся, и в беззако́ниих, и скверна́вы вси́ есмы́ пред тобо́ю Го́споди, и со стра́хом вопие́м и глаго́лем: при́зри с небесе́, и ви́ждь не́мощь на́с осужде́нных, и прости́ рабе́ твое́й се́й, и́мярек, су́щей во гресе́х, уби́йству впа́дшей во́лею или́ нево́лею, и в не́й зача́тое изве́ргшей, и все́х обрета́ющихся и прикосну́вшихся е́й, по вели́цей твое́й ми́лости, я́ко бла́г и человеколю́бец Бо́г поми́луй и прости́: я́ко ты́ еди́н и́маши вла́сть оставля́ти грехи́ и беззако́ния, моли́твами пречи́стыя твоея́ ма́тере, и все́х святы́х.
Я́ко подоба́ет тебе́ вся́кая сла́ва, че́сть и поклоне́ние, со отце́м и святы́м ду́хом, ны́не и при́сно, и во ве́ки веко́в, ами́нь.
И быва́ет отпу́ст.
ГЛАВА 5. МОЛИ́ТВА ВО Е́ЖЕ СОТВОРИ́ТИ ОГЛАШЕ́ННАГО 
Разреша́ет свяще́нник по́яс хотя́щаго просвети́тися, и совлача́ет и отреша́ет его́, и поставля́ет его́ к восто́ку во еди́ной ри́зе непрепоя́сана, непокрове́на, и необуве́на, иму́щаго ру́це до́ле, и ду́ет на лице́ его́ три́жды, и зна́менует чело́ его́ и пе́рси три́жды, и налага́ет ру́ку на главу́ его́, глаго́ля:
Го́споду помо́лимся.
О и́мени твое́м, Го́споди Бо́же и́стины, и единоро́днаго твоего́ Сы́на, и свята́го твоего́ ду́ха, возлага́ю ру́ку мою́ на раба́ твоего́, и́мярек, сподо́бльшагося прибе́гнути ко свято́му и́мени твоему́, и под кро́вом кри́л твои́х сохрани́тися: отста́ви от него́ ве́тхую о́ную пре́лесть и испо́лни его́ е́же в тя́ ве́ры, и наде́жди, и любве́: да разуме́ет, я́ко ты́ еси́ еди́н Бо́г и́стинный, и единоро́дный тво́й Сы́н, Госпо́дь на́ш Иису́с Христо́с, и святы́й тво́й ду́х. да́ждь ему́ во все́х за́поведех твои́х ходи́ти, и уго́дная тебе́ сохрани́ти: я́ко а́ще сотвори́т сия́ челове́к, жи́в бу́дет в ни́х. напиши́ его́ в кни́зе жи́зни твоея́, соедини́ его́ ста́ду насле́дия твоего́, да просла́вится и́мя твое́ свято́е в не́м, и возлю́бленнаго твоего́ Сы́на, Го́спода же на́шего Иису́са Христа́ и животворя́щаго твоего́ ду́ха. да бу́дут о́чи твои́ взира́юще на него́ ми́лостию вы́ну, и у́ши твои́, е́же услы́шати гла́с моле́ния его́. возвесели́ его́ в де́лех руку́ его́, и во вся́ком ро́де его́, да испове́стся тебе́ покланя́яся, и сла́вяй и́мя твое́ вели́кое и вы́шнее, и восхва́лит тя́ вы́ну вся́ дни́ живота́ своего́.
Возгла́с: Тя́ бо пою́т вся́ си́лы небе́сныя, и твоя́ е́сть сла́ва Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Запреще́ние пе́рвое.
Го́споду помо́лимся.
Ли́к: Го́споди поми́луй.
Запреща́ет тебе́, диа́воле, Госпо́дь, прише́дый в ми́р, и всели́выйся в челове́цех, да разруши́т твое́ мучи́тельство, и челове́ки и́змет, и́же на дре́ве сопроти́вныя си́лы победи́, со́лнцу поме́ркшу, и земли́ поколеба́вшейся, и гробо́м отверза́щымся, и телесе́м святы́х востаю́щым, и́же разруши́ сме́ртию сме́рть и упраздни́ держа́ву иму́щаго сме́рти, си́есть, тебе́ диа́вола. запреща́ю тебе́ бо́гом показа́вшим дре́во живота́, и уста́вившим херуви́мы, и пла́менное ору́жие обраща́ющееся стрещи́ то́: запреще́н бу́ди. о́ным у́бо тебе́ запреща́ю, ходи́вшим я́ко по су́ху на плещу́ морску́ю, и запрети́вшим бу́ри ве́тров: его́же зре́ние суши́т бе́здны, и преще́ние растаява́ет го́ры: то́й бо и ны́не запреща́ет тебе́ на́ми. убо́йся, изы́ди, и отступи́ от созда́ния сего́, и да не возврати́шися, ниже́ утаи́шися в не́м, ниже́ да сря́щеши его́ или́ де́йствуеши, ни в нощи́, ни во дни́, или́ в часе́, или́ в полу́дни, но отиди́ во сво́й та́ртар, да́же до угото́ваннаго вели́каго дне́ су́днаго. убо́йся Бо́га седя́щаго на херуви́мех и призира́ющаго бе́здны, его́же трепе́щут а́нгели, арха́нгели, Престо́ли, Госпо́дьства, нача́ла, вла́сти, си́лы, многоочи́тии херуви́ми, и шестокрила́тии серафи́ми, его́же трепе́щут не́бо и земля́, мо́ре, и вся́, я́же в ни́х. изы́ди, и отступи́ от запеча́таннаго новоизбра́ннаго во́ина Христа́ Бо́га на́шего, о́нем бо тебе́ запреща́ю, ходя́щим на крилу́ ве́треннюю, творя́щим а́нгелы своя́ о́гнь паля́щ. изы́ди, и отступи́ от созда́ния сего́ со все́ю си́лою и а́ггелы твои́ми.
Возгла́с: Я́ко просла́вися и́мя Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Запреще́ние второ́е.
Го́споду помо́лимся.
Бо́г святы́й стра́шный и сла́вный во все́х де́лех и кре́пости свое́й, непостижи́мый и неизсле́димый сы́й, то́й предъопредели́вый тебе́, диа́воле, ве́чныя му́ки томле́ние, на́ми недосто́йными его́ рабы́ повелева́ет тебе́, и все́й споспе́шней твое́й си́ле отступи́ти от новозапеча́таннаго и́менем Го́спода на́шего Иису́са Христа́ и́стиннаго Бо́га на́шего, запреща́ю тебе́ у́бо вселука́вому, и нечи́стому, и скве́рному, и омерзе́нному, и чужде́му ду́ху, си́лою Иису́са Христа́, вся́кую вла́сть иму́щаго на небеси́ и на земли́, ре́кшаго глухо́му и немо́му де́мону: изы́ди от челове́ка, и да не ктому́ вни́деши в него́: отступи́, позна́й твою́ су́етную си́лу, ниже́ на свиния́х вла́сть иму́щую, помяни́ повеле́вшаго тебе́ по твоему́ проше́нию во ста́до свино́е вни́ти. Убо́йся Бо́га, его́же повеле́нием земля́ на вода́х утверди́ся, созда́вшаго не́бо, и поста́вльшаго го́ры ста́вилом, и удо́лия ме́рилом, и поло́жшаго песо́к мо́рю преде́л, и в воде́ зе́льней стезю́ тве́рдую, прикаса́ющагося гора́м, и дымя́тся, одева́ющагося све́том я́ко ри́зою, просте́ршаго не́бо я́ко ко́жу, покрыва́ющаго вода́ми превы́спренняя своя́, основа́ющаго зе́млю на утвержде́нии ея́, не преклони́тся во ве́к ве́ка: призыва́ющаго во́ду морску́ю, и пролива́ющаго ю́ на лице́ всея́ земли́, изы́ди и отступи́ от и́же ко свято́му просвеще́нию гото́вящагося. запреща́ю тебе́ спаси́тельным страда́нием Го́спода на́шего Иису́са Христа́, и честны́м его́ те́лом и кро́вию, и прише́ствием его́ стра́шным: прии́дет бо и не закосни́т, судя́й все́й земли́, и тебе́, и споспе́шную твою́ си́лу уму́чит в гее́нне о́гненней, преда́вый во тьму́ кроме́шную, иде́же че́рвь неусыпа́емый, и о́гнь неугаси́мый.
Я́ко держа́ва Христа́ Бо́га на́шего, со отце́м и святы́м ду́хом, ны́не и при́сно, и во ве́ки веко́в, ами́нь.
Запреще́ние тре́тие.
Го́споду помо́лимся.
Го́споди савао́ф, Бо́же изра́илев, исцеля́яй вся́кий неду́г, и вся́кую я́зю, при́зри на раба́ твоего́, взыщи́, испыту́й, и отжени́ от него́ вся́ де́йства диа́воля. Запрети́ нечи́стым духо́м, и изжени́ я́, и очи́сти дела́ руку́ твое́ю, и о́строе твое́ употреби́вый де́йство, сокруши́ сатану́ под но́зе его́ вско́ре, и да́ждь ему́ побе́ды на него́, и на нечи́стыя его́ ду́хи: я́ко да от Тебе́ ми́лость получи́в, сподо́бится безсме́ртных твои́х та́ин, и сла́ву тебе́ возсле́т, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Моли́тва четве́ртая.
Го́споду помо́лимся.
Сы́й Влады́ко Го́споди, сотвори́вый челове́ка по о́бразу твоему́ и по подо́бию, и да́вый ему́ вла́сть жи́зни ве́чныя, та́же отпа́дша грехо́м не презре́вый, но устро́ивый вочелове́чением Христа́ твоего́ спасе́ние ми́ра: са́м и созда́ние твое́ сие́ изба́вль от рабо́ты вра́жия, приими́ в Ца́рство твое́ пренебе́сное: отве́рзи его́ о́чи мы́сленныя, во е́же озаря́ти в не́м просвеще́нию Ева́нглиа твоего́: сопрязи́ животу́ его́ а́нгела све́тла, избавля́юща его́ от вся́каго наве́та сопротиволежа́щаго, от сре́тения лука́ваго, от де́мона полу́деннаго, и от мечта́ний лука́вых.
И ду́ет свяще́нник на уста́ его́, на чело́, и на пе́рси, глаго́ля:
Изжени́ из него́ вся́каго лука́ваго и нечи́стаго ду́ха, сокры́таго и гнездя́щагося в се́рдце его́.
И глаго́лет сие́ три́жды.
Ду́ха пре́лести, ду́ха лука́вства, ду́ха идолослуже́ния, и вся́каго лихои́мства, ду́ха лжи́ и вся́кия нечистоты́, де́йствуемыя по науче́нию диа́волю: и сотвори́ его́ овча́ слове́сное свята́го ста́да Христа́ твоего́, у́д че́стен це́ркве твоея́, сы́на и насле́дника Ца́рствия твоего́: да по за́поведем твои́м жи́тельствовав, и сохрани́в печа́ть неруши́мую, и соблю́д ри́зу нескве́рную, получи́т блаже́нства святы́х во Ца́рствии твое́м.
Возгла́сно: Благода́тию и щедро́тами, и человеколю́бием единоро́днаго Сы́на твоего́, с ни́мже благослове́н еси́ с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
И совлече́ну и отреше́ну креща́емому, обраща́ет его́ свяще́нник на за́пад, горе́ ру́це иму́ща, и глаго́лет:
Отрица́еши ли ся сатаны́, и все́х де́л его́, и все́х а́ггел его́, и всего́ служе́ния его́, и всея́ горды́ни его́?
И отвеща́ет оглаше́нный, или́ восприе́мник его́, а́ще е́сть креща́емый ва́рвар, или́ отроча́, и глаго́лет:
Отрица́юся.
Па́ки свяще́нник глаго́лет второ́е:
Отрица́еши ли ся сатаны́, и все́х де́л его́, и все́х а́ггел его́, и всего́ служе́ния его́, и всея́ горды́ни его́?
И отвеща́ет: Отрица́юся.
Па́ки глаго́лет свяще́нник тре́тие:
Отрица́еши ли ся сатаны́, и все́х де́л его́, и все́х а́ггел его́, и всего́ служе́ния его́, и всея́ горды́ни его́?
И отвеща́ет: Отрица́юся.
Вопроша́ет па́ки свяще́нник креща́емаго: Отре́клся ли еси́ сатаны́?
И отвеща́ет оглаше́нный, или́ восприе́мник его́: Отреко́хся.
Па́ки вопроша́ет свяще́нник:
Отре́клся ли еси́ сатаны́?
И отвеща́ет: Отреко́хся.
Па́ки вопроша́ет свяще́нник тре́тие:
Отре́клся ли еси́ сатаны́?
И отвеща́ет: Отреко́хся.
Та́же глаго́лет свяще́нник:
И ду́ни, и плю́ни на него́.
И сие́ сотво́ршу, обраща́ет его́ свяще́нник к восто́ку, до́ле ру́це иму́ща, и глаго́лет ему́ свяще́нник:
Сочетава́еши ли ся Христу́?
И отвеща́ет оглаше́нный, или́ восприе́мник, глаго́ля:
Сочетава́юся.
Па́ки свяще́нник глаго́лет второ́е:
Сочетава́еши ли ся Христу́?
Отвеща́ет второ́е: Сочетава́юся.
Па́ки свяще́нник глаго́лет тре́тие:
Сочетава́еши ли ся Христу́?
Отвеща́ет тре́тие: Сочетава́юся.
Та́же па́ки глаго́лет ему́ свяще́нник:
Сочета́лся ли еси́ Христу́?
И отвеща́ет: Сочета́хся.
И па́ки глаго́лет: И ве́руеши ли ему́?
И глаго́лет: Ве́рую ему́, я́ко Царю́ и Бо́гу.
И глаго́лет:
Ве́рую во еди́наго Бо́га отца́ вседержи́теля, творца́ не́бу и земли́, ви́димым же все́м и неви́димым. И во еди́наго Го́спода Иису́са Христа́ Сы́на Бо́жия, единоро́днаго и́же от отца́ рожде́ннаго пре́жде все́х ве́к. Све́та от све́та, Бо́га и́стинна от Бо́га и́стинна, рожде́нна, не сотворе́нна, единосу́щна отцу́, и́мже вся́ бы́ша. На́с ра́ди челове́к, и на́шего ра́ди спасе́ния сше́дшаго с небе́с, и воплоти́вшагося от ду́ха свя́та и Мари́и Де́вы, и вочелове́чшася: Распя́таго же за ны́ при понти́йстем пила́те, и страда́вша и погребе́нна: И воскре́сшаго в тре́тий де́нь по писа́нием: И возше́дшаго на небеса́ и седя́ща одесну́ю отца́: И па́ки гряду́щаго со сла́вою суди́ти живы́м и ме́ртвым, его́же Ца́рствию не бу́дет конца́. И в ду́ха свята́го, Го́спода, животворя́щаго, и́же от отца́ исходя́щаго, и́же со отце́м и Сы́ном спокланя́ема и ссла́вима глаго́лавшаго проро́ки. Во еди́ну святу́ю собо́рную и апо́стольскую це́рковь. Испове́дую еди́но креще́ние, во оставле́ние грехо́в. Ча́ю воскресе́ния ме́ртвых: И жи́зни бу́дущаго ве́ка, ами́нь.
И егда́ испо́лнит святы́й симво́л и глаго́лет па́ки к нему́:
Сочета́лся ли еси́ Христу́?
И отвеща́ет: Сочета́хся.
И па́ки глаго́лет: И ве́руеши ли ему́?
И глаго́лет: Ве́рую ему́, я́ко Царю́ и Бо́гу.
И глаго́лет: Ве́рую во еди́наго Бо́га: все́ до конца́.
И егда́ испо́лнит второ́е святы́й симво́л, глаго́лет па́ки к нему́ тре́тие:
Сочета́лся ли еси́ Христу́?
И отвеща́ет: Сочета́хся.
И па́ки глаго́лет: И ве́руеши ли ему́?
И глаго́лет: Ве́рую ему́, я́ко Царю́ и Бо́гу.
И глаго́лет: Ве́рую во еди́наго Бо́га: все́ до конца́.
И егда́ испо́лнит тре́тие святы́й симво́л, вопроша́ет его́ па́ки свяще́нник, глаго́ля: Сочета́лся ли еси́ Христу́?
И отвеща́ет: Сочета́хся.
Па́ки вопроша́ет свяще́нник второ́е:
Сочета́лся ли еси́ Христу́:
И отвеща́ет второ́е: Сочета́хся.
Па́ки вопроша́ет свяще́нник тре́тие:
Сочета́лся ли еси́ Христу́?
И отвеща́ет тре́тие: Сочета́хся.
И глаго́лет свяще́нник:
И поклони́ся ему́.
И покланя́ется, глаго́ля: Покланя́юся Отцу́, и Сы́ну, и Свято́му Ду́ху, Тро́ице единосу́щней и неразде́льней.
Та́же глаго́лет свяще́нник:
Благослове́н Бо́г, все́м челове́ком хотя́й спасти́ся, и в позна́ние и́стины приити́, ны́не и при́сно, и во ве́ки веко́в, ами́нь.
Та́же глаго́лет моли́тву сию́:
Го́споду помо́лимся.
Влады́ко Го́споди Бо́же на́ш, призови́ раба́ твоего́, и́мярек, ко свято́му твоему́ просвеще́нию, и сподо́би его́ вели́кия сея́ благода́ти, свята́го твоего́ креще́ния: отреши́ его́ ве́тхость, и обнови́ его́ в живо́т ве́чный, и испо́лни его́ свята́го твоего́ ду́ха си́лы, в соедине́ние Христа́ твоего́, да не ктому́ ча́до те́ла бу́дет, но ча́до твоего́ Ца́рствия, благоволе́нием и благода́тию единоро́днаго твоего́ Сы́на: с ни́мже благослове́н еси́ со пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 6. ПОСЛЕ́ДОВАНИЕ СВЯТА́ГО КРЕЩЕ́НИЯ 
Вхо́дит свяще́нник, и облача́ется в свяще́нническую оде́жду бе́лую, и нарука́вницы: и вжига́емым все́м свеща́м, взе́м кади́льницу, отхо́дит к купе́ли, и кади́т о́крест, и отда́в кади́льницу, покланя́ется.
Та́же глаго́лет диа́кон:
Благослови́ влады́ко:
Свяще́нник же возгла́сно:
Благослове́но Ца́рство Отца́, и Сы́на, и Свята́го Ду́ха ны́не и при́сно, и во ве́ки веко́в.
Ли́к: Ами́нь.
Диа́кон же а́бие глаго́лет ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О святе́йшем прави́тельствующем сино́де:
О благочести́вейшем:
О е́же освяти́тися воде́ се́й, си́лою и де́йством, и наи́тием Свята́го Ду́ха, Го́споду помо́лимся.
О е́же низпосла́тися е́й благода́ти избавле́ния, благослове́нию иорда́нову, Го́споду помо́лимся.
О е́же приити́ на во́ду сию́ чисти́тельному пресу́щественныя Тро́ицы де́йству, Го́споду помо́лимся.
О е́же просвети́тися на́м просвеще́нием ра́зума и благоче́стия, наи́тием Свята́го Ду́ха, Го́споду помо́лимся.
О е́же показа́тися е́й отгна́нию вся́каго наве́та ви́димых и неви́димых враго́в, Го́споду помо́лимся.
О е́же досто́йну бы́ти нетле́ннаго Ца́рствия в не́й креща́емому, Го́споду помо́лимся.
О е́же ны́не приходя́щем ко свято́му просвеще́нию, и о спасе́нии его́, Го́споду помо́лимся.
О е́же показа́тися ему́ сы́ну све́та, и насле́днику ве́чных бла́г, Го́споду помо́лимся.
О е́же бы́ти ему́ сра́слену и прича́стнику сме́рти и воскре́сния Христа́ Бо́га на́шего, Го́споду помо́лимся.
О е́же сохрани́ти ему́ оде́жду креще́ния, и обруче́ние ду́ха нескве́рно и непоро́чно, в де́нь стра́шный Христа́ Бо́га на́шего, Го́споду помо́лимся.
О е́же бы́ти ему́ воде́ се́й ба́нею пакибытия́, оставле́нию грехо́в и оде́жди нетле́ния, Го́споду помо́лимся.
О е́же услы́шати Го́споду Бо́гу гла́с моле́ния на́шего, Го́споду помо́лимся.
О е́же изба́витися ему́же и на́м от вся́кия ско́рби, гне́ва и ну́жды, Го́споду помо́лимся.
Заступи́, спаси́, поми́луй:
Пресвяту́ю, пречи́стую:
И диа́кону глаго́лющу сия́, свяще́нник глаго́лет в себе́ моли́тву сию́, та́йно:
Благоутро́бный и ми́лостивый Бо́же, истязу́яй сердца́ и утро́бы, и та́йная челове́ческая ве́дый еди́н, не бо́ е́сть ве́щь неявле́нна пред тобо́ю, но вся́ на́га и обнаже́нна пред очи́ма твои́ма: ве́дый я́же о мне́, да не омерзи́ши мя́, ниже́ лица́ твоего́ отврати́ши от Мене́: но пре́зри моя́ прегреше́ния в ча́с се́й, презира́яй челове́ков грехи́ в покая́ние, и омы́й мою́ скве́рну теле́сную и скве́рну душе́вную, и всего́ мя освяти́ всесоверше́нною си́лою твое́ю неви́димою, и десни́цею духо́вною: да не свобо́ду ины́м возвеща́яй, и сию́ подава́яй ве́рою соверше́нною, твоего́ неизрече́ннаго человеколю́бия са́м, я́ко ра́б греха́, неиску́сен бу́ду. Ни́, Влады́ко, еди́не благи́й и человеколюби́вый, да не возвращу́ся смире́н: но низпосли́ мне́ си́лу с высоты́, и укрепи́ мя к слу́жбе предлежа́щаго твоего́ та́инства, вели́каго и пренебе́снаго: и вообрази́ Христа́ твоего́ в хотя́щем па́ки роди́тися, мои́м окая́нством: и назида́й его́ на основа́нии апо́стол и проро́к твои́х, и да не низложи́ши: но насади́ его́ насажде́ние и́стины во святе́й твое́й собо́рней и апо́стольстей це́ркви, и да не восто́ргнеши: я́ко да преуспева́ющу ему́ во благоче́стии, сла́вится и те́м всесвято́е и́мя твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Подоба́ет ве́дати, я́ко не возглаша́ет, но ами́нь в себе́ глаго́лет.
Та́же глаго́лет моли́тву сию́ велегла́сно:
Ве́лий еси́ Го́споди, и чу́дна дела́ твоя́, и ни еди́но же сло́во дово́льно бу́дет к пе́нию чуде́с твои́х. Три́жды.
Ты́ бо хоте́нием от не су́щих во е́же бы́ти приведы́й вся́ческая, твое́ю держа́вою содержи́ши тва́рь, и твои́м про́мыслом стро́иши ми́р: ты́ от четы́рех стихи́й тва́рь сочини́вый, четы́рми времены́ кру́г ле́та венча́л еси́. Тебе́ трепе́щут у́мныя вся́ си́лы, тебе́ пое́т со́лнце, тебе́ сла́вит луна́, тебе́ прису́тствуют зве́зды, тебе́ слу́шает све́т, тебе́ трепе́щут бе́здны, тебе́ рабо́тают исто́чницы. ты́ просте́рл еси́ не́бо я́ко ко́жу: ты́ утверди́л еси́ зе́млю на вода́х: ты́ огради́л еси́ мо́ре песко́м: ты́ ко отдыха́нием возду́х пролия́л еси́. а́нгельския си́лы тебе́ слу́жат: арха́нгельстии ли́цы тебе́ кла́няются: многоочи́тии херуви́ми, и шестокрила́тии серафи́ми о́крест стоя́ще, и облета́юще, стра́хом непристу́пныя сла́вы твоея́ покрыва́ются. Ты́ бо Бо́г сы́й неопи́санный, безнача́льный же и неизглаго́ланный, прише́л еси́ на зе́млю, зра́к раба́ прии́м, в подо́бии челове́честем бы́в: не бо́ терпе́л еси́ Влады́ко, милосе́рдия ра́ди ми́лости твоея́, зре́ти от диа́вола му́чима ро́да челове́ча, но прише́л еси́ и спа́сл еси́ на́с. Испове́дуем благода́ть, пропове́дуем ми́лость, не таи́м благодея́ния: естества́ на́шего ро́ды свободи́л еси́, Де́вственную освяти́л еси́ утро́бу рождество́м твои́м. вся́ тва́рь воспева́ет тя́ я́вльшагося: ты́ бо Бо́г на́ш на земли́ яви́лся еси́, и с челове́ки пожи́л еси́. Ты́ иорда́нския струи́ освяти́л еси́, с небесе́ низпосла́вый свята́го твоего́ ду́ха, и главы́ та́мо гнездя́щихся сокруши́л еси́ змие́в.
Ты́ у́бо человеколю́бче Царю́, прииди́ и ны́не наи́тием свята́го твоего́ ду́ха, и освяти́ во́ду сию́. Три́жды.
И да́ждь е́й благода́ть избавле́ния, благослове́ние иорда́ново: сотвори́ ю́ нетле́ния исто́чник, освяще́ния да́р, грехо́в разреше́ние, неду́гов исцеле́ние: де́монов всегуби́тельство, сопроти́вным си́лам непристу́пну, а́нгельския кре́пости испо́лнену. да бежа́т от нея́ наве́тующии созда́нию твоему́: я́ко и́мя твое́ Го́споди призва́х, ди́вное и сла́вное, и стра́шное сопроти́вным.
И зна́менает во́ду три́жды, погружа́я пе́рсты в воде́, и ду́нув на ню́ глаго́лет:
Да сокруша́тся под зна́мением о́браза креста́ твоего́ вся́ сопроти́вныя си́лы. Три́жды.
Мо́лимся тебе́, Го́споди, да отсту́пят от на́с вся́ возду́шная и неявле́нная привиде́ния: и да не утаи́тся в воде́ се́й де́мон те́мный: ниже́ да сни́дет с креща́ющимся ду́х лука́вый, помраче́ние помысло́в, и мяте́ж мы́сли наводя́й: но ты́, Влады́ко все́х, покажи́ во́ду сию́, во́ду избавле́ния, во́ду освяще́ния, очище́ние пло́ти и ду́ха, осла́бу у́з, оставле́ние прегреше́ний, просвеще́ние ду́ш, ба́ню пакибытия́, обновле́ние ду́ха, сыноположе́ния дарова́ние, одея́ние нетле́ния, исто́чник жи́зни. Ты́ бо ре́кл еси́, Го́споди: измы́йтеся, и чи́сти бу́дете, отими́те лука́вства от ду́ш ва́ших. Ты́ дарова́л еси́ на́м свы́ше па́ки рожде́ние водо́ю и ду́хом: яви́ся Го́споди, на воде́ се́й, и да́ждь претвори́тися в не́й креща́емому, во е́же отложи́ти у́бо ве́тхаго челове́ка, тле́емаго по по́хотем пре́лести, облещи́ся же в но́ваго, обновля́емаго по о́бразу созда́вшаго его́: да бы́в сра́слен подо́бию сме́рти твоея́ креще́нием, о́бщник и воскре́сния бу́дет: и сохрани́в да́р свята́го твоего́ ду́ха, и возрасти́в зало́г благода́ти, прии́мет по́честь го́рняго зва́ния, и сопричте́тся перворожде́нным напи́санным на небеси́, в тебе́ Бо́зе и Го́споде на́шем Иису́се Христе́.
Я́ко тебе́ подоба́ет сла́ва, держа́ва, че́сть и поклоне́ние вку́пе со безнача́льным твои́м отце́м, и со пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Ми́р все́м.
Главы́ ва́шя Го́сподеви приклони́те.
И вду́нет три́жды в сосу́д еле́а, и зна́менает три́жды се́й, си́есть еле́й держи́мый от диа́кона, и ре́кшу ему́:
Го́споду помо́лимся.
Свяще́нник же глаго́лет моли́тву:
Влады́ко Го́споди Бо́же оте́ц на́ших, су́щым в ковче́зе но́еве голуби́цу посла́вый, суче́ц ма́сличный иму́щу усте́х примире́ния зна́мение, спасе́ния же от пото́па, и благода́ти та́инство о́ными предъобрази́вый, и ма́сличный пло́д, во исполне́ние святы́х твои́х та́ин пода́вый: те́м и бы́вших в зако́не ду́ха свята́го испо́лнивый, и су́щих в благода́ти соверша́яй: са́м благослови́ и се́й еле́й, си́лою и де́йством и наи́тием свята́го твоего́ ду́ха, я́коже бы́ти тому́ пома́занию нетле́ния, ору́жию пра́вды, обновле́нию души́ и те́ла, вся́каго диа́вольскаго де́йства отгна́нию, во измене́ние все́х зо́л, помазу́ющымся ве́рою, или́ вкуша́ющым от него́ в сла́ву твою́, и единоро́днаго твоего́ Сы́на, и Пресвята́го, и блага́го, и животворя́щаго твоего́ ду́ха, ны́не и при́сно, и во ве́ки веко́в.
Ли́к: Ами́нь.
Диа́кон: Во́нмем.
Свяще́нник, поя́ Аллилу́иа три́жды с людьми́, твори́т кресты́ три́ еле́ем в воде́.
Та́же возглаша́ет: Благослове́н Бо́г, просвеща́яй и освяща́яй вся́каго челове́ка, гряду́щаго в ми́р, ны́не и при́сно, и во ве́ки веко́в.
Ли́к: Ами́нь.
И прино́сится креща́емый.
Свяще́нник же взе́млет от еле́а двема́ пе́рсты, и твори́т креста́ о́браз, на челе́ и пе́рсех, и на междора́мии, глаго́ля:
Помазу́ется ра́б Бо́жий и́мярек, еле́ем ра́дования, во и́мя Отца́, и Сы́на, и Свята́го Ду́ха, ами́нь.
И назна́менует его́ пе́рси, и междора́мия.
На пе́рсех у́бо глаго́ля: Во исцеле́ние души́ и те́ла.
На ушесе́х же: В слы́шание ве́ры.
На рука́х: Ру́це твои́ сотвори́сте мя́, и созда́сте мя́.
На нога́х: Во е́же ходи́ти ему́ по стопа́м за́поведей твои́х.
И егда́ пома́жется все́ те́ло, креща́ет его́ свяще́нник, про́ста его́ держа́, и зря́ща на восто́к, глаго́ля:
Креща́ется ра́б Бо́жий, и́мярек, во и́мя отца́, ами́нь. И Сы́на, ами́нь. И Свята́го Ду́ха, ами́нь.
На ко́емждо приглаше́нии низводя́ его́, и возводя́. По креще́нии же умыва́ет свяще́нник ру́це, поя́ с людьми́ псало́м 31:
Блаже́ни, и́хже оста́вишася беззако́ния, и и́хже прикры́шася греси́. Блаже́н му́ж, ему́же не вмени́т Госпо́дь греха́, ниже́ е́сть во усте́х его́ ле́сть. Я́ко умолча́х, обетша́ша ко́сти моя́, от е́же зва́ти ми́ ве́сь де́нь. Я́ко де́нь и но́щь отяготе́ на мне́ рука́ твоя́, возврати́хся на стра́сть, егда́ унзе́ ми те́рн. Беззако́ние мое́ позна́х, и греха́ моего́ не покры́х. ре́х: испове́м на мя́ беззако́ние мое́ Го́сподеви, и ты́ оста́вил еси́ нече́стие се́рдца моего́. За то́ помо́лится к тебе́ вся́к преподо́бный во вре́мя благопотре́бно: оба́че в пото́пе во́д мно́гих к нему́ не прибли́жатся. Ты́ еси́ прибе́жище мое́ от ско́рби обдержа́щия мя́: ра́досте моя́, изба́ви мя́ от обыше́дших мя́. Вразумлю́ тя, и наста́влю тя́ на пу́ть се́й, во́ньже по́йдеши, утвержу́ на тя́ о́чи мои́. Не бу́дите я́ко ко́нь и ме́ск, и́мже не́сть ра́зума: брозда́ми и уздо́ю че́люсти и́х востя́гнеши, не приближа́ющихся к тебе́. Мно́ги ра́ны гре́шному, упова́ющаго же на Го́спода ми́лость обы́дет. Весели́теся о Го́споде, и ра́дуйтеся пра́веднии, и хвали́теся вси́ пра́вии се́рдцем.
Се́й же псало́м глаго́лется ве́сь, три́жды.
И облача́я его́ во одея́ния, глаго́лет:
Облача́ется ра́б Бо́жий, и́мярек, в ри́зу пра́вды, во и́мя Отца́, и Сы́на, и Свята́го Ду́ха, ами́нь.
И пое́тся тропа́рь, во гла́с 8:
Ри́зу мне́ пода́ждь све́тлу, одея́йся све́том я́ко ри́зою, многоми́лостиве Христе́ Бо́же на́ш.
И по е́же облещи́ его́ мо́лится свяще́нник, глаго́ля моли́тву сию́:
Благослове́н еси́ Го́споди Бо́же вседержи́телю, исто́чниче благи́х, со́лнце пра́вды, возсия́вый су́щым во тьме́ све́т спасе́ния, явле́нием единоро́днаго твоего́ Сы́на и Бо́га на́шего: и дарова́вый на́м недосто́йным блаже́нное очище́ние во святе́й воде́, и Боже́ственное освяще́ние в животворя́щем пома́зании: и́же и ны́не благоволи́вый па́ки роди́ти раба́ твоего́ новопросвеще́ннаго водо́ю и ду́хом, и во́льных и нево́льных грехо́в оставле́ние тому́ дарова́вый. са́м Влады́ко, всеЦарю́ благоутро́бне, да́руй тому́ и печа́ть да́ра, свята́го и всеси́льнаго, и покланя́емаго твоего́ ду́ха, и причаще́ние свята́го те́ла, и честны́я кро́ве Христа́ твоего́. сохрани́ его́ в твое́м освяще́нии, утверди́ в правосла́вной ве́ре, изба́ви от лука́ваго, и все́х начина́ний его́: и спаси́тельным твои́м стра́хом в чистоте́ и пра́вде ду́шу его́ соблюди́: да во вся́ком де́ле и сло́ве благоугожда́яй тебе́, сы́н и насле́дник бу́дет небе́снаго твоего́ Ца́рствия.
Возгла́сно: Я́ко ты́ еси́ Бо́г на́ш, Бо́г е́же ми́ловати и спаса́ти: и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
И по моли́тве помазу́ет крести́вшагося святы́м ми́ром, творя́ креста́ о́браз:
На челе́, И очесе́х, И но́здрех, И усте́х, И обои́х ушесе́х, И пе́рсех, И рука́х, И нога́х,
И глаго́ля:
Печа́ть да́ра ду́ха свята́го. Ами́нь.
Та́же твори́т свяще́нник с восприе́мником и младе́нцем кру́га о́браз.
И пое́м: Ели́цы во Христа́ крести́стеся, во Христа́ облеко́стеся, аллилу́иа. Три́жды.
Та́же проки́мен, гла́с 3:
Госпо́дь просвеще́ние мое́, и спаси́тель мо́й, кого́ убою́ся?
Сти́х: Госпо́дь защи́титель живота́ моего́, от кого́ устрашу́ся?
Апо́стол к ри́мляном, зача́ло 91:
Бра́тие, ели́цы во Христа́ Иису́са крести́хомся, в сме́рть его́ крести́хомся. Спогребо́хомся у́бо ему́ креще́нием в сме́рть: да я́коже воста́ Христо́с от ме́ртвых сла́вою о́тчею, та́ко и мы́ во обновле́нии жи́зни ходи́ти на́чнем. А́ще бо сообра́зни бы́хом подо́бию сме́рти его́, то́ и воскре́снию бу́дем: Сие́ ве́дяще, я́ко ве́тхий на́ш челове́к с ни́м распя́тся, да упраздни́тся те́ло грехо́вное, я́ко ктому́ не рабо́тати на́м греху́. уме́рый бо оправди́ся от греха́. А́ще ли умро́хом со Христо́м, ве́руем, я́ко и жи́ви бу́дем с ни́м: Ве́дяще, я́ко Христо́с воста́ от ме́ртвых, ктому́ уже́ не умира́ет, сме́рть ему́ ктому́ не облада́ет. Е́же бо у́мре, греху́ у́мре еди́ною: а е́же живе́т, бо́гови живе́т. Та́коже и вы́ помышля́йте себе́ ме́ртвым у́бо бы́ти греху́, живы́м же бо́гови, о Христе́ Иису́се Го́споде на́шем.
Иере́й: Ми́р ти́.
Диа́кон: Прему́дрость, во́нмем.
Чте́ц: Аллилу́иа.
Посе́м диа́кон: Прему́дрость, про́сти услы́шим свята́го Ева́нглиа.
Иере́й: От Матфе́а свята́го Ева́нглиа чте́ние.
Диа́кон: Во́нмем.
Иере́й чте́т, зача́ло 116:
Во вре́мя о́но, единиина́десять ученицы́ идо́ша в галиле́ю в го́ру, а́може повеле́ и́м Иису́с. И ви́девше его́, поклони́шася ему́: о́ви же усумне́шася. И присту́пль Иису́с рече́ и́м, глаго́ля: даде́ся ми́ вся́ка вла́сть на небеси́ и на земли́. Ше́дше научи́те вся́ язы́ки, крестя́ще и́х во и́мя Отца́, и Сы́на, и Свята́го Ду́ха: уча́ще и́х блюсти́ вся́, ели́ка запове́дах ва́м, и се́ а́з с ва́ми е́смь во вся́ дни́, до сконча́ния ве́ка, ами́нь.
Та́же ектениа́: Поми́луй на́с Бо́же:
Еще́ мо́лимся о вели́ком господи́не и отце́ на́шем святе́йшем патриа́рхе Кири́лле, и о господи́не и отце́ на́шем блаже́ннейшем митрополи́те Влади́мире, и о преосвяще́ннейшем митрополи́те [или архиепи́скопе, или епи́скопе] имярек, и о все́й во Христе́ бра́тии на́шей.
Еще́ мо́лимся о богохрани́мей стране́ нашей, власте́х и воинстве́ ея, да ти́хое и безмо́лвное житие́ поживе́м во всяком благоче́стии и чистоте́.
Еще́ мо́лимся о ми́лости, жи́зни, ми́ре, здра́вии, спасе́нии и оставле́нии грехо́в раба́ Бо́жия, и́мярек, восприе́мника.
Еще́ мо́лимся о новопросвеще́нном рабе́ Бо́жии, и́мярек.
О е́же сохране́ну бы́ти ему́ в ве́ре чи́стаго испове́дания, во вся́ком благоче́стии же и исполне́нии за́поведей Христо́вых, во вся́ дни́ живота́ его́.
Я́ко ми́лостив и человеколю́бец Бо́г еси́:
Ли́к: Ами́нь.
Свяще́нник: Сла́ва тебе́ Христе́ Бо́же, упова́ние на́ше, сла́ва тебе́.
Сла́ва, и ны́не:
Го́споди поми́луй, три́жды: Благослови́.
И свяще́нник твори́т отпу́ст:
[зри́] И во осмы́й де́нь па́ки прино́сят его́ в це́рковь, во е́же омы́ти. И разреша́ет ему́ свяще́нник пелены́ и по́яс, глаго́ля моли́твы сия́:
Го́споду помо́лимся.
Ли́к: Го́споди поми́луй.
Избавле́ние грехо́в святы́м креще́нием рабу́ твоему́ дарова́вый, и жи́знь па́ки рожде́ния ему́ пода́вый: са́м Влады́ко Го́споди, просвеще́ние лица́ твоего́ в се́рдце его́ озаря́ти вы́ну благоволи́, щи́т ве́ры его́ не наве́тован от враго́в соблюди́, нетле́ния оде́жду, е́юже оде́яся, нескве́рну в не́м и небла́знену сохрани́, неруши́му в не́м духо́вную печа́ть благода́тию твое́ю соблюда́я, ми́лостив ему́же и на́м быва́я, по мно́жеству щедро́т твои́х.
Я́ко благослови́ся, и просла́вися, пречестно́е и великоле́пое и́мя твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Моли́тва втора́я.
Го́споду помо́лимся.
Ли́к: Го́споди поми́луй.
Влады́ко Го́споди Бо́же на́ш, купе́лию небе́сное осия́ние креща́емым подава́яй, па́ки роди́вый раба́ твоего́ новопросвеще́ннаго водо́ю и ду́хом, и во́льных и нево́льных грехо́в оставле́ние тому́ дарова́вый, возложи́ на него́ ру́ку твою́ держа́вную, и сохрани́ его́ в си́ле твоея́ бла́гости, некра́домо обруче́ние сохрани́, и сподо́би его́ в жи́знь ве́чную и в твое́ благоугожде́ние.
Я́ко ты́ еси́ освяще́ние на́ше, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Оде́явыйся в тя́ Христа́ и Бо́га на́шего, тебе́ подклони́ с на́ми свою́ главу́, его́же сохрани́ непобеди́ма подви́жника пребы́ти на всу́е вражду́ нося́щих на него́ и на ны́, твои́м же нетле́нным венце́м да́же до конца́ победи́тели вся́ покажи́. я́ко твое́ е́сть, е́же ми́ловати и спаса́ти, и тебе́ сла́ву возсыла́ем со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
И разреша́ет поя́с отроча́те, и пелены́, и соедини́в края́ и́х, омоча́ет водо́ю чи́стою я́, и кропи́т отроча́, глаго́ля:
Оправда́лся еси́. Просвети́лся еси́. Освяти́лся еси́. Омы́лся еси́ и́менем Го́спода на́шего Иису́са Христа́, и ду́хом Бо́га на́шего.
И взе́м гу́бу но́вую напое́нную водо́ю, отира́ет лице́ его́ со главо́ю, и пе́рси, и про́чая, глаго́ля:
Крести́лся еси́. Просвети́лся еси́. Миропома́зался еси́. Освяти́лся еси́. Омы́лся еси́: во и́мя Отца́, и Сы́на, и Свята́го Ду́ха, ами́нь.
Моли́тва на постриже́ние власо́в.
Диа́кон: Го́споду помо́лимся.
Ли́к: Го́споди поми́луй.
Влады́ко Го́споди Бо́же на́ш, и́же о́бразом твои́м почти́вый челове́ка, от души́ слове́сныя и те́ла благоле́пнаго устро́ивый его́, я́ко да те́ло слу́жит слове́сной души́: главу́ у́бо на высоча́йших положи́вый, и в не́й мно́жайшыя чу́вств водрузи́вый, незапина́ющыя дру́г дру́гу: власы́ же главу́ покры́л еси́, во е́же не врежда́тися преложе́ньми возду́шными, и вся́ у́ды его́ потре́бно насади́вый, да все́ми благодари́т тя́ изряднохудо́жника. Са́м Влады́ко сосу́дом избра́ния твоего́ па́влом апо́столом запове́давый на́м, вся́ в сла́ву твою́ твори́ти, прише́дшаго раба́ твоего́ и́мярек, нача́ток сотвори́ти стрищи́ власы́ главы́ своея́, благослови́ вку́пе с его́ восприе́мником: и да́ждь и́м все́м поуча́тися в зако́не твое́м, и благоуго́дная тебе́ де́яти.
Я́ко ми́лостив и человеколю́бец Бо́г еси́, и тебе́ сла́ву возсыла́ем Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Свяще́нник же глаго́лет моли́тву сию́:
Го́споди Бо́же на́ш, от исполне́ния купе́льнаго твое́ю бла́гостию освяти́вый в тя́ ве́рующыя, благослови́ настоя́щаго младе́нца, и на главу́ его́ благослове́ние твое́ да сни́дет. и я́коже благослови́л еси́ проро́ком саму́илом Дави́да царя́, благослови́ и главу́ раба́ твоего́, и́мярек, руко́ю мене́ гре́шнаго, приходя́ ему́ ду́хом твои́м святы́м: я́ко да преспева́яй во́зрастом, и седи́нами ста́рости, сла́ву тебе́ возсле́т, и уви́дит блага́я иерусали́мова вся́ дни́ живота́ своего́.
Я́ко подоба́ет тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И пострига́ет его́ крестови́дно, глаго́ля:
Пострига́ется ра́б Бо́жий, и́мярек, во и́мя Отца́, и Сы́на, и Свята́го Ду́ха.
Ли́к: Ами́нь.
Та́же ектениа́, в не́йже помина́ет по импера́торе восприе́мника с новопросвеще́нным.
Поми́луй на́с Бо́же, по вели́цей ми́лости:
Еще́ мо́лимся о ми́лости, жи́зни, ми́ре, здра́вии, и о спасе́нии раба́ Бо́жия, и́мярек, восприе́мника, и новопросвеще́ннаго, и́мярек.
Иере́й: Я́ко ми́лостив:
И быва́ет обы́чный отпу́ст.
Моли́тва святы́х креще́ний вкра́тце, ка́ко Младе́нца крести́ти, стра́ха ра́ди сме́ртнаго 
Глаго́лет иере́й: Благослове́но Ца́рство: Та́же, Трисвято́е. Пресвята́я Тро́ице: О́тче на́ш: Я́ко твое́ е́сть Ца́рство:
Го́споду помо́лимся.
Го́споди Бо́же вседержи́телю, всего́ зда́ния ви́димаго же и неви́димаго соде́телю, сотвори́вый не́бо и зе́млю и мо́ре, и вся́ я́же в ни́х, собра́вый во́ды в собра́ние еди́но, заключи́вый бе́здну, и запеча́тствовавый ю́ стра́шным и сла́вным и́менем твои́м возвы́сивый во́ды превы́ше небе́с: ты́ утверди́л еси́ зе́млю на вода́х, ты́ утверди́л еси́ си́лою твое́ю мо́ре, ты́ сте́рл еси́ главы́ змие́в в вода́х: ты́ стра́шен еси́, и кто́ противоста́нет тебе́? при́зри Го́споди, на зда́ние твое́ сие́, и на во́ду сию́, и да́ждь е́й благода́ть избавле́ния, благослове́ние иорда́ново, сотвори́ ю́ нетле́ния исто́чник, освяще́ния да́р, грехо́в реши́тельну, неду́гов лечи́тельну, де́монов губи́тельну, проти́вным си́лам непристу́пну, а́нгельския кре́пости испо́лнену, да бежа́т от нея́ наве́тующии зда́нию твоему́: я́ко и́мя твое́ Го́споди призва́х, чу́дное и сла́вное, и стра́шное проти́вным.
И а́бие влага́ет еле́й в во́ду.
Та́же креща́ет, глаго́ля: Креща́ется ра́б Бо́жий: И про́чая.
И а́бие облачи́т его́, и ма́жет ми́ром, глаго́ля: Печа́ть да́ра:
И по си́х обхо́дит с ни́м по чи́ну, поя́: Ели́цы во Христа́ крести́стеся.
И быва́ет отпу́ст.
Предисло́вие, и сказа́ние, о е́же ка́ко подоба́ет бы́ти духовнику́, и ска́зовати невозбра́нно приходя́щым к нему́ 
Прие́мляй помышле́ния челове́ческая, до́лжен е́сть бы́ти о́браз бла́г все́х, и возде́ржник, смире́н и доброде́телен, моля́ся на вся́к ча́с Бо́гу да пода́ст ему́ сло́во ра́зума, во е́же исправля́ти притека́ющыя к нему́. Пре́жде все́х до́лжен е́сть са́м пости́тися сре́ду и пято́к всего́ ле́та, я́коже Боже́ственная пра́вила повелева́ют: да от ни́хже са́м и́мать, и ины́м повелева́ет твори́ти. А́ще же са́м неве́жа и невозде́ржник и сластолю́бец сы́й, ка́ко ины́х доброде́телей мо́жет учи́ти, но и кто́ неразу́мен мо́жет послу́шати его́, о ни́хже и́мать глаго́лати, зря́ его́ безчи́нника, и пия́ницу, и ины́х уча́ща не упива́тися, или́ и́ну не́кую доброде́тель проходи́ти, ю́же са́м не мо́жет твори́ти? о́чи бо уше́с ве́рнейши, глаго́лет Боже́ственное писа́ние. Те́мже внима́й себе́, о духовниче́! зане́, а́ще поги́бнет еди́на овца́ нераде́ния ра́ди твоего́, от ру́к твои́х изы́щется. Про́клят бо, глаго́лет писа́ние, де́ло Госпо́дне с нераде́нием творя́й. Вели́кий же Васи́лий глаго́лет: блюди́, да не убои́шися челове́ка в паде́нии его́, да не преда́си Сы́на Бо́жия в ру́це недосто́йным, да не усрами́шися кого́ от сла́вных земли́, ниже́ самого́ диади́му нося́щаго да не причасти́ши. Боже́ственная бо пра́вила не повелева́ют недосто́йным причасти́тися, я́ко язы́чницы бо вменя́ются. А́ще ли не обратя́тся, го́ре и те́м и причаща́ющым и́х. Блюди́, глаго́лет: а́з ве́щи не и́мам, ты́ у́зриши. Сия́ и сицева́ храня́, и пре́жде все́х церко́вныя догма́ты недви́жимы соблюда́я, спасе́ши себе́ и послу́шающыя тя́. А́ще кто́ без повели́тельныя гра́мматы ме́стнаго епи́скопа де́рзнет приима́ти помышле́ния и и́споведи: сицевы́й пра́вильно ка́знь прии́мет, я́ко престу́пник Боже́ственных пра́вил, и зане́ не то́чию себе́ погуби́, но и ели́цы у него́ испове́дашася, не испове́дани су́ть: и ели́ка связа́, или́ разреши́, не испра́влена су́ть, по шесто́му пра́вилу, и́же в карфаге́не собо́ра, и по четы́редесять тре́тиему того́жде собо́ра.
ГЛАВА 7. ПОСЛЕ́ДОВАНИЕ О ИСПОВЕ́ДАНИИ 
Приво́дит духо́вный оте́ц хотя́щаго испове́датися еди́наго, а не два́ или́ мно́гия, пред ико́ну Го́спода на́шего Иису́са Христа́ непокрове́нна.
И твори́т сти́х нача́лу.
Та́же: Трисвято́е: По О́тче на́ш: Го́споди поми́луй, 12.
Сла́ва, и ны́не:
Прииди́те поклони́мся: три́жды.
Та́же, Псало́м 50.
Поми́луй мя́ Бо́же, по вели́цей ми́лости твое́й, и по мно́жеству щедро́т твои́х очи́сти беззако́ние мое́. Наипа́че омы́й мя́ от беззако́ния моего́, и от греха́ моего́ очи́сти мя́. Я́ко беззако́ние мое́ а́з зна́ю, и гре́х мо́й предо мно́ю е́сть вы́ну. Тебе́ еди́ному согреши́х, и лука́вое пред тобо́ю сотвори́х: я́ко да оправди́шися во словесе́х твои́х, и победи́ши внегда́ суди́ти ти́. Се́ бо в беззако́ниих зача́т е́смь, и во гресе́х роди́ мя ма́ти моя́. Се́ бо и́стину возлюби́л еси́, безве́стная и та́йная прему́дрости твоея́ яви́л ми́ еси́. Окропи́ши мя́ иссо́пом, и очи́щуся: омы́еши мя́ и па́че сне́га убелю́ся. Слу́ху моему́ да́си ра́дость и весе́лие, возра́дуются ко́сти смире́нныя. Отврати́ лице́ твое́ от гре́х мои́х, и вся́ беззако́ния моя́ очи́сти. Се́рдце чи́сто сози́жди во мне́ Бо́же, и ду́х пра́в обнови́ во утро́бе мое́й. Не отве́ржи мене́ от лица́ твоего́, и ду́ха твоего́ свята́го не отими́ от Мене́. Возда́ждь ми́ ра́дость спасе́ния твоего́, и ду́хом Влады́чним утверди́ мя. Научу́ беззако́нныя путе́м твои́м, и нечести́вии к тебе́ обратя́тся. Изба́ви мя́ от крове́й Бо́же, Бо́же спасе́ния моего́, возра́дуется язы́к мо́й пра́вде твое́й. Го́споди, устне́ мои́ отве́рзеши, и уста́ моя́ возвестя́т хвалу́ твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. ублажи́ Го́споди благоволе́нием твои́м сио́на, и да сози́ждутся сте́ны иерусали́мския. Тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь тво́й тельцы́.
И настоя́щыя тропари́ сия́, гла́с 6:
Поми́луй на́с Го́споди, поми́луй на́с: вся́каго бо отве́та недоуме́юще, сию́ ти моли́тву я́ко Влады́це гре́шнии прино́сим: поми́луй на́с.
Сла́ва: Го́споди поми́луй на́с, на тя́ бо упова́хом: не прогне́вайся на ны́ зело́, ниже́ помяни́ беззако́ний на́ших, но при́зри и ны́не, я́ко благоутро́бен, и изба́ви ны́ от вра́г на́ших: ты́ бо еси́ Бо́г на́ш, и мы́ лю́дие твои́, вси́ дела́ руку́ твое́ю, и и́мя твое́ призыва́ем.
И ны́не: Милосе́рдия две́ри отве́рзи на́м, благослове́нная Богоро́дице, наде́ющиися на тя́ да не поги́бнем, но да изба́вимся тобо́ю от бе́д: ты́ бо еси́ спасе́ние ро́да Христиа́нскаго.
Та́же, Го́споди поми́луй, 40.
Свяще́нник глаго́лет: Го́споду помо́лимся.
И моли́тву сию́:
Бо́же, спаси́телю на́ш, и́же проро́ком твои́м нафа́ном пока́явшемуся Дави́ду о свои́х согреше́ниих оставле́ние дарова́вый, и манасси́ину в покая́ние моли́тву прие́мый, са́м и раба́ твоего́, и́мярек, ка́ющагося о ни́хже соде́ла согреше́ниих, приими́ обы́чным твои́м человеколю́бием, презира́яй ему́ вся́ соде́янная, оставля́яй непра́вды, и превосходя́й беззако́ния. ты́ бо ре́кл еси́ Го́споди: хоте́нием не хощу́ сме́рти гре́шника, но я́ко е́же обрати́тися, и жи́ву бы́ти ему́: и я́ко се́дмьдесят седмери́цею оставля́ти грехи́. Поне́же я́ко вели́чество твое́ безприкла́дное? и ми́лость твоя́ безме́рная: а́ще бо беззако́ния на́зриши, кто́ постои́т?
Я́ко ты́ еси́ Бо́г ка́ющихся, и тебе́ сла́ву возсыла́ем, отцу́ и Сы́ну и свято́му ду́ху, ны́не и при́сно, и во ве́ки веко́в, ами́нь.
И моли́тва ина́я.
Го́споду помо́лимся.
Го́споди Иису́се Христе́, Сы́не Бо́га жива́го, па́стырю и а́гнче взе́мляй гре́х ми́ра, и́же заимова́ния дарова́вый двема́ должнико́ма, и гре́шнице да́вый оставле́ние грехо́в ея́: са́м Влады́ко осла́би, оста́ви, прости́ грехи́, беззако́ния, согреше́ния во́льная и нево́льная, я́же в ве́дении и не в ве́дении, я́же в преступле́нии и преслуша́нии бы́вшая от рабо́в твои́х си́х. И а́ще что́ я́ко челове́цы пло́ть нося́ще и в ми́ре живу́ще от диа́вола прельсти́шася. А́ще же в сло́ве, или́ в де́ле, или́ в ве́дении, или́ в неве́дении, или́ сло́во свяще́нническое попра́ша, или́ под кля́твою свяще́нническою бы́ша, или́ под свою́ ана́фему падо́ша, или́ под кля́тву ведо́шася: са́м я́ко бла́г и незло́бивый Влады́ко, сия́ рабы́ твоя́ сло́вом разреши́тися благоволи́, проща́яй и́м и свою́ и́х ана́фему и кля́тву, по вели́цей твое́й ми́лости. Е́й, Влады́ко человеколю́бче Го́споди, услы́ши на́с моля́щихся твое́й бла́гости о рабе́х твои́х си́х, и пре́зри я́ко многоми́лостив, прегреше́ния и́х вся́, измени́ и́х ве́чныя му́ки. Ты́ бо ре́кл еси́ Влады́ко: ели́ка а́ще свя́жете на земли́, бу́дут свя́зани на небеси́: и ели́ка а́ще разрешите́ на земли́, бу́дут разреше́ни на небеси́.
Я́ко ты́ еси́ еди́н безгре́шен, и тебе́ сла́ву возсыла́ем, отцу́ и Сы́ну, и свято́му ду́ху, ны́не и при́сно, и во ве́ки веко́в, ами́нь.
Посе́м глаго́лет к нему́:
Се́ ча́до, Христо́с неви́димо стои́т, прие́мля испове́дание твое́, не усрами́ся, ниже́ убо́йся, и да не скры́еши что́ от Мене́: но не обину́яся рцы́ вся́, ели́ка соде́лал еси́, да прии́меши оставле́ние от Го́спода на́шего Иису́са Христа́. Се́ и ико́на его́ пред на́ми: а́з же то́чию свиде́тель е́смь, да свиде́тельствую пред ни́м вся́, ели́ка рече́ши мне́: а́ще ли что́ скры́еши от Мене́, сугу́б гре́х и́маши. Внемли́ у́бо, поне́же бо прише́л еси́ во враче́бницу, да не неисцеле́н оти́деши.
И та́ко вопроша́ет его́ приле́жно еди́но по еди́ному, и ожида́ет его́, доне́леже отвеща́ет проти́ву коего́ждо вопроше́ния.
Пре́жде все́х вопроша́ет его́ о ве́ре, глаго́ля: Рцы́ ми ча́до: а́ще ве́руеши, я́ко це́рковь кафоли́ческая апо́стольская, на восто́це насажде́ная и возраще́ная, и от восто́ка по все́й вселе́нней разсе́яная, и на восто́це и досе́ле недви́жимо и непреме́нно пребыва́ющая, предаде́ и научи́; И а́ще не сумни́шися в ко́ем преда́нии;
И а́ще ве́рит правосла́вно и несумне́нно, да чте́т симво́л ве́ры:
Ве́рую во еди́наго Бо́га:
И сие́ сконча́в, вопроша́ет его́:
Рцы́ ми ча́до: не бы́л ли еси́ ерети́к, или́ отсту́пник? Не держа́лся ли еси́ с ни́ми, и́х ка́пища посеща́я, поуче́ния слу́шая, или́ кни́ги и́х прочи́товая? Не лю́биши ли чесого́ мирски́х, па́че творца́ твоего́? Не лжесвиде́тельствовал ли еси́? Не преступи́л ли еси́ ко́его обе́та Бо́гу обеща́ннаго? Писа́ния Боже́ственная на кощу́ны не приимова́л ли еси́? рцы́ ми, ча́до: не растли́л ли еси́ де́вства твоего́ малаки́ею? Не мала́кствуеши ли? Рцы́ ми: не мужело́жствовал ли еси́ кого́, или́ и́н тебе́? Не соблуди́л ли еси́ со жено́ю? И с коли́цеми па́лся? И ка́я ли́ца бы́ша: пущени́цы ли, или́ име́ющыя му́жи? Зане́же пады́йся с мужа́тицею, е́сть прелюбоде́й: та́кожде и мужа́тица па́дшая со ины́м, прелюбоде́йца глаго́лется.
И па́ки вопроша́ет его́ о кровосмеше́нии:
Рцы́ ми ча́до: не па́лся ли еси́ в ро́де твое́м с не́коим лице́м, или́ с кумо́ю твое́ю? Сия́ су́ть глаго́лемая кровосмеше́ния. Рцы́ ми: не па́лся ли еси́ со ското́м, или́ со пти́цею? Не па́лся ли еси́ со жено́ю твое́ю чрез естество́? или́ обруче́ну су́щу тебе́ еще́, и пре́жде бра́ка па́лся еси́ с не́ю? Не па́лся ли еси́ со иноплеме́нным те́лом?
О́но бо запреща́ется тяжча́йше блуда́.
Рцы́ ми ча́до: не уби́л ли еси́ челове́ка во́лею, или́ нево́лею? Рцы́ ми ча́до: не укра́л ли еси́ что́, и сотворя́л кля́тву за то́? или́ укра́де и́н, а ты́ прия́л еси́ то́?
И а́ще укра́де что́, да возврати́т: а егда́ то́ возврати́т, да тече́т ко архиере́ю прия́ти проще́ние, и сотвори́ти кано́н сво́й. А́ще же не сотворя́ше кля́тву, то́чию да испо́лнит, а́ще возмо́жно, кано́н та́тя.
Рцы́ ми ча́до: не роти́лся ли еси́, и ка́ко роти́лся, во́лею или́ нево́лею, и по ну́жде? Не пре́дал ли еси́ немощна́го в ру́це си́льнаго? Не оби́диши ли кого́? или́ оби́дел еси́ в ку́плях, или́ во ино́м чесо́м?
И а́ще оби́дел е́сть, или́ оби́дит, да пла́тит е́.
Рцы́ ми ча́до: не чароде́йствовал ли еси́, или́ волхву́я лия́л еси́ во́ск, или́ о́лово? Не приводи́л ли еси́ волхва́ в до́м тво́й, и извожда́ше ти́ чарова́ния? Или́ сия́ са́м твори́ши, или́ сотвори́л еси́ когда́? или́ сотвори́л еси́ волхвова́ние на вре́д кому́? Не превязу́еши ли живо́тная, да не сне́сть е́ во́лк? или́ пре́дал еси́, и превяза́ше ти́? Не превяза́л ли еси́ му́жа и жену́, или́ и́но превяза́ние не́мощи? Не но́сиши ли храни́тельная от бы́лия?
И а́ще у́бо обря́щется, я́ко творя́ше не́что от си́х, или́ творя́ху ему́ ини́и, запреща́ется ле́т ше́сть, я́коже повелева́ют пра́вила: а худо́жник, и́же сия́ твори́т, запреща́ется я́ко уби́йца: си́речь два́десять ле́т, я́коже глаго́лет вели́кий Васи́лий.
И па́ки глаго́ли:
Рцы́ ми ча́до: не укори́л ли еси́ роди́тели твоя́, или́ свяще́нника, или́ мона́ха, или́ ко́еголибо от челове́к? Не и́маши ли с не́киим вражды́? то́ да сотвори́ши любо́вь. И́бо а́ще и́маши на кого́ вражду́, или́ за́висть, да́ры твоя́ и моли́твы не су́ть прия́тны Бо́гу: ниже́, а́ще что́ твори́ши Бо́га ра́ди, прия́тно е́сть. Рцы́ ми ча́до: не я́л ли еси́ мертвечи́ны, или́ кро́ве, или́ уда́вленное, или́ волкохи́щное, или́ пти́цею пораже́нное? Не оскверни́лся ли еси́ от ино́го чесого́, я́же запове́дана су́ть в свяще́нных пра́вилех, или́ во святу́ю 40-цу, или́ в сре́ду, или́ в пято́к от мя́са или́ сы́ра? Не пре́дал ли еси́ не́коего челове́ка диа́волу, или́ поху́лил еси́, или́ укори́л еси́ ве́ру, или́ зако́н, или́ не́кую хулу́ ре́кл еси́, или́ кля́л еси́ челове́ка? Не глаго́лал ли еси́ лжу́, или́ клене́шися ло́жне? или́ тщесла́вуеши, или́ упива́ешися, и́хже ра́ди ду́шу и те́ло погубля́еши?
И про́чыя воспомина́ет грехи́ сме́ртныя:
Го́рдость, лихоиме́ние, блу́д, за́висть, чревобе́сие, гне́в, лени́вство, и вся́ грехи́ седми́ ма́терей рожда́ющыяся, со вся́ким разсу́дным испыта́нием сматря́я разли́чие ли́ц, и потому́ испыта́ние творя́: и́нако бо духо́вна, и́нако люди́на, и́нако мона́ха, и́нако ми́рска, и́нако ю́на, и́нако ста́рца.
Завеща́ние.
От си́х все́х отны́не до́лжен еси́ блюсти́ся, поне́же вторы́м креще́нием креща́ешися, по та́инству Христиа́нскому, и да положи́ши нача́ло благо́е, помога́ющу тебе́ Бо́гу: па́че же не поглуми́ся на то́ежде обраща́яся, да не твори́ши челове́ком сме́ха, сия́ бо Христиа́ном не су́ть прили́чна: но че́стно, и пра́во, и благогове́йно пожи́ти да помо́жет тебе́ Бо́г свое́ю благода́тию.
И егда́ сия́ вся́ к нему́ изрече́ши, и опа́сно испыта́еши, и о́н па́ки вся́ я́же о себе́ без студа́ откры́ет. И рече́ши ему́: Поклони́ся. Тогда́ преклоня́ет главу́ испове́дуемый.
Духо́вный же глаго́лет моли́тву сию́:
Го́споду помо́лимся.
Го́споди Бо́же спасе́ния рабо́в твои́х, ми́лостиве и ще́дре и долготерпели́ве, ка́яйся о на́ших зло́бах, не хотя́й сме́рти гре́шника: но е́же обрати́тися, и жи́ву бы́ти ему́: са́м и ны́не уми́лостивися о рабе́ твое́м и́мярек, и пода́ждь ему́ о́браз покая́ния, проще́ние грехо́в и отпуще́ние, проща́я ему́ вся́кое согреше́ние, во́льное же и нево́льное: примири́, и соедини́ его́ святе́й твое́й це́ркви, о Христе́ Иису́се Го́споде на́шем, с ни́мже тебе́ подоба́ет держа́ва и великоле́пие, ны́не и при́сно, и во ве́ки веко́в, ами́нь.
По моли́тве же разреша́ет иере́й ка́ющагося ни́зу лежа́щаго, си́це глаго́ля:
Соверше́ние та́йны свята́го покая́ния.
Госпо́дь и Бо́г на́ш Иису́с Христо́с благода́тию и щедро́тами своего́ человеколю́бия, да прости́т ти́ ча́до, и́мярек, вся́ согреше́ния твоя́: и а́з недосто́йный иере́й, вла́стию его́ мне́ да́нною, проща́ю и разреша́ю тя́ от все́х грехо́в твои́х, во и́мя Отца́, и Сы́на, и Свята́го Ду́ха, ами́нь.
Коне́ц же разреше́ния его́ глаго́ля, иере́й зна́менует крестообра́зно десни́цею ка́ющагося.
Та́же, Досто́йно е́сть. Сла́ва, и ны́не:
И отпу́ст.
Тогда́ кано́н да́ст ему́ проти́ву согреше́ния его́. А́ще у́бо и́мать мно́гия грехи́, да́ст ему́ кано́н вя́щший си́речь, и́же и́мать мно́жайшая ле́та, и ина́я с си́ми разреша́ются.
И глаго́лет к нему́:
Ча́до, толи́ка ле́та повелева́ют Боже́ственнии и свяще́ннии зако́ни, да не причасти́шися Боже́ственных та́ин, то́чию да пие́ши агиа́сму [святы́х богоявле́ний во́ду] вели́кую, и а́ще удержи́шися от Боже́ственнаго прича́стия, разреша́тся греси́ твои́: а́ще же престу́пиши, и приобщи́шися, вторы́й иу́да бу́деши. А́ще же изнемо́жеши к сме́рти, да причасти́шися. А́ще ли воста́неши, па́ки ста́ни во урече́нных ле́тех, и приложи́ в ме́ру, е́же содержа́ти па́ки, и и́н кано́н за прича́стие, да наверши́ши ме́ру.
Внемли́ и сему́:
Отне́леже оста́вит челове́к гре́х, тогда́ кано́н прие́млет, по 39-му пра́вилу Васи́лиа вели́каго: ели́ко же твори́т гре́х, а́ще и не причаща́ется, не вменя́ется ему́ то́. Егда́ же па́ки удержи́тся на вре́мя от причаще́ния, и па́ки низпа́дает в гре́х, па́ки нача́ло полага́ет в кано́н.
А́ще ли случи́тся ему́ па́сти во и́н гре́х, пре́жде соверше́ния кано́на, подоба́ет сматря́ти множа́йшая ле́та от несоверше́нных кано́на, и секра́тых, си́речь, новоприлу́чшихся, и ка́я су́ть мно́жайшыя, ты́я да держи́т. А́ще ли па́ки по оша́янии греха́, удержа́ вре́мя от прича́стия или́ са́м о себе́, или́ от ина́го духовника́, чи́слятся и та́я ле́та в кано́н.
Внемли́ и сему́:
Егда́ обря́щется челове́к благогове́йный, и произво́лит твори́ти не́колико мета́ний на нощеде́нство по си́ле свое́й, отпусти́ ему́ еди́но ле́то от ме́ры кано́на прича́стия. А́ще же произво́лит сотвори́ти ми́лостыню по ме́ре свое́й, оста́ви ему́ и друго́е ле́то. А́ще ли пости́тся сре́ду и пято́к, по Боже́ственным пра́вилом, оста́ви ему́ и еще́ друго́е ле́то. А́ще ли и понеде́льник восхо́щет воздержа́тися от мя́са, друго́е па́ки отпусти́ ему́ ле́то: на сы́р и я́ица, друго́е. Та́кожде и и́ну доброде́тель а́ще сотвори́т, друго́е па́ки отпусти́ ему́ ле́то. А́ще ли челове́к то́й нижа́е три́десяти ле́т е́сть, друго́е ле́то па́ки оста́ви ему́. А́ще же е́сть и от два́десяти нижа́е, мне́е запреща́ется. А́ще же не изво́лит напи́санных, да испо́лнит це́ло определе́нная ле́та.
Внемли́ и сему́:
Я́ко а́ще по согреше́нии восхо́щет кто́ бы́ти мона́х, две́ ча́сти да держи́т, а тре́тию ча́сть ле́т оста́ви ему́. А́ще же восхо́щет отити́ во о́бщее житие́, оста́ви ему́ по́л. А́ще ли по прия́тии о́браза паде́т, уста́вленая да испо́лнит це́ло.
О жена́х
От же́н вопроша́ти: Еда́ ноша́ху бы́лие, во е́же не сотвори́т отроча́, или́ а́ще ка́я напои́ ложесна́, е́же не зача́ти, или́ яде́ бы́лие, или́ пресы́тися, и изве́рже отроча́ самохо́тне. И егда́ обря́щется, я́ко не́что сотвори́, и изве́рже самохо́тне, уби́йца е́сть, и запреща́ется я́ко уби́йца. А́ще же нево́лею по ну́жде не́коей изве́рже де́тища своего́, еди́но ле́то да не причасти́тся: а нося́щая бы́лие, да оста́вит е́, и да запрети́тся ше́сть ле́т, по шестьдеся́тому пра́вилу, е́же в тру́лле. Та́кожде и обви́тия, си́речь, шо́лки или́ кону́ры, а́ще на де́ти своя́, или́ на живо́тная возлага́ют, или́ прохо́дят чароде́йства. А́ще же яде́ бы́лие, или́ и́но что́, и отрави́ ложесна́ своя́, и ктому́ де́ти не ражда́ет, я́ко уби́йца запреща́ется. А́ще же волше́бствова, да ве́сть, ко́е де́тище роди́т, или́ да позна́ет что́ от неве́домых, ше́сть ле́т да не причасти́тся, по шестьдеся́тому пра́вилу шеста́го собо́ра. Вопроша́ет же и о ины́х гресе́х блуда́, и волше́бства и малаки́и, и уби́йства, и татьбы́, я́ко и муже́й, а наипа́че чрез естество́ с свои́ми му́жы не падо́ша ли ся. А́ще же исхода́таила кому́ блу́д, и та́ я́ко блудни́ца запреща́ется.
Ка́ко подоба́ет духо́вным отце́м стро́ити испове́дающихся и́м.
Пра́вило дванадеся́тое, е́же в Нике́и пе́рваго собо́ра, и агки́рскаго второ́е, но и пя́тое, еще́ же и шесто́е, епи́скопом оставля́ет вла́сть, или́ умно́жити, или́ ума́лити запреще́ния, тепле́е я́ве, не́жели ле́ностне покая́ние указу́ющым: да сматря́ется же си́х пре́жде житие́, и е́же пото́м, или́ целому́дренно, или́ разсла́бленно живу́т и ле́ностно, и та́ко человеколю́бие да ме́рится. А́ще же неотсту́пно держа́тся свои́х обы́чаев, и сласте́м плотски́м па́че рабо́тати восхо́щут, не́жели Го́сподеви, и ева́нгльскаго жития́ не прие́млют, ни еди́но на́м о́бщее к ни́м сло́во. Мы́ бо в лю́дех непокори́вых и прекосло́вных научи́хомся слы́шати: спаса́яй, спаси́ твою́ ду́шу.
От кни́ги Матфе́евы, 40, соста́ва, глава́ 7:
Во дне́х святе́йшаго луки́, во́ину не́коему уби́йство во́льное соде́лавшу, епи́скп не́кий на кра́ткое вельми́ вре́мя напи́сано даде́ ему́ разреше́ние, и потяза́емь сы́й от собо́ра, пра́вило предлага́ше, е́же епи́скопом попуща́ет вла́сть, или́ ослабева́ти, или́ расти́ти запреще́ния ка́ющымся. Но услы́ша, я́ко архиере́ом даде́ся у́бо сие́, но не безъистяза́тельно и преизли́шно твори́ти схожде́ние, [и я́ко паучи́нами не подоба́ет вяза́ти, я́же треми́ кодо́лами свя́зоватися до́лжна су́ть]. Те́мже во́ина у́бо пра́вильному запреще́нию собо́р предаде́: архиере́а же обвини́, е́же во урече́нное вре́мя литурги́и пожда́нием.
ГЛАВА 8. МОЛИ́ТВА НАД РАЗРЕША́ЕМЫМ ОТ ЗАПРЕЩЕ́НИЯ 
Благоутро́бне Го́споди, бла́же и человеколю́бче, и́же твои́х ра́ди щедро́т низпосла́вый единоро́днаго твоего́ Сы́на в ми́р, да расто́ргнет е́же на ны́ рукописа́ние согреше́ний, и разреши́т у́зы, и́же от греха́ связу́емых и пропове́сть плене́нным оставле́ние: ты́ Влады́ко, и раба́[-у́] твоего́[-ю́], и́мярек, твое́ю бла́гостию свободи́ належа́щаго ему́ [е́й] у́за, и да́руй ему́ [е́й] безгре́шно на вся́ко вре́мя и ме́сто приступа́ти к твоему́ вели́честву со дерзнове́нием, и чи́стою со́вестию проси́ти, е́же от Тебе́ бога́тыя ми́лости.
Я́ко ми́лостив, и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 9. ПОСЛЕ́ДОВАНИЕ БЫВА́ЕМОЕ О ОБРУЧЕ́НИИ 
По Боже́ственной литурги́и, свяще́ннику стоя́щу в святи́лищи, предстоя́т хотя́щии спряга́тися пред святы́ми две́рьми: му́ж у́бо одесну́ю, жена́ же ошу́юю. Лежа́т же на десне́й стране́ святы́я трапе́зы пе́рстни и́х два́, златы́й и сре́бряный, сре́бряный у́бо уклоня́яся к десны́м, златы́й же к ле́вым, бли́з дру́г дру́га. Свяще́нник же назна́менует главы́ новоневе́стных три́жды, и дае́т и́м свещы́ возже́нны, и вве́д я́ вну́трь хра́ма, кади́т крестови́дно, и глаго́лется от диа́кона: Благослови́ влады́ко,
И свяще́нник: Благослове́н Бо́г на́ш:
Ли́к: Ами́нь.
Диа́кон: Ми́ром Го́споду помо́лимся.
О свы́шнем ми́ре, и о спасе́нии ею́:
О ми́ре всего́ ми́ра, благостоя́нии:
О святе́м хра́ме се́м, и с ве́рою:
О святе́йшем прави́тельствующем сино́де:
О благочести́вейшем:
О рабе́ Бо́жии, и́мярек, и рабы́не Бо́жией, и́мярек, ны́не обруча́ющихся дру́г дру́гу, и о спасе́нии и́х, Го́споду помо́лимся.
О е́же пода́тися и́м ча́дом в прия́тие ро́да, и все́м я́же ко спасе́нию проше́нием, Го́споду помо́лимся.
О е́же низпосла́тися и́м любви́ соверше́нней, ми́рней, и по́мощи, Го́споду помо́лимся.
О е́же сохрани́тися и́м в единомы́слии и тве́рдей ве́ре, Го́споду помо́лимся.
О е́же благослови́тися и́м в непоро́чном жи́тельстве, Го́споду помо́лимся.
Я́ко да Госпо́дь Бо́г на́ш да́рует и́м бра́к че́стен, и ло́же нескве́рное, Го́споду помо́лимся.
О изба́витися на́м от вся́кия ско́рби, гне́ва и ну́жды:
Заступи́, спаси́, поми́луй:
Пресвяту́ю, пречи́стую, преблагослове́нную:
Свяще́нник: Я́ко подоба́ет тебе́ вся́кая сла́ва:
Та́же глаго́лет моли́тву велегла́сно:
Бо́же ве́чный, разстоя́щаяся собра́вый в соедине́ние, и сою́з любве́ положи́вый и́м неразруши́мый: благослови́вый Исаа́ка и реве́кку, и насле́дники я́ твоего́ обетова́ния показа́вый: са́м благослови́ и рабы́ твоя́ сия́, и́мярек, и́мярек, наставля́я я́ на вся́кое де́ло благо́е.
Я́ко ми́лостивый и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Свяще́нник: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Го́споди Бо́же на́ш, от язы́к предъобручи́вый це́рковь де́ву чи́стую, благослови́ обруче́ние сие́, и соедини́, и сохрани́ рабы́ твоя́ сия́ в ми́ре и единомы́слии.
Тебе́ бо подоба́ет вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Та́же взе́м свяще́нник пе́рстни, дае́т пе́рвее му́жу златы́й, та́же сре́бряный жене́. И глаго́лет му́жу:
Обруча́ется ра́б Бо́жий, и́мярек, рабе́ Бо́жией, и́мярек, во и́мя Отца́, и Сы́на, и Свята́го Ду́ха, ами́нь.
Та́же и жене́ глаго́лет:
Обруча́ется раба́ Бо́жия, и́мярек, рабу́ Бо́жию, и́мярек, во и́мя Отца́, и Сы́на, и Свята́го Ду́ха, ами́нь.
И егда́ рече́т на еди́ном ко́емждо три́жды, твори́т кре́ст пе́рстнем на глава́х и́х: и налага́ет я́ на десны́х и́х пе́рстех. Та́же изменя́ет пе́рстни новоневе́стных восприе́мник.
Свяще́нник же глаго́лет моли́тву:
Го́споду помо́лимся.
Го́споди Бо́же на́ш, о́троку патриа́рха Аавраа́ма сше́ствовавый в средоре́чии, посыла́я уневе́стити господи́ну его́ Исаа́ку жену́, и хода́тайством водоноше́ния обручи́ти реве́кку откры́вый: са́м благослови́ обруче́ние рабо́в твои́х, сего́ и́мярек, и сея́ и́мярек, и утверди́ е́же у ни́х глаго́ланное сло́во: утверди́ я́ е́же от Тебе́ святы́м соедине́нием: ты́ бо из нача́ла созда́л еси́ му́жеский по́л и же́нский, и от Тебе́ сочетава́ется му́жу жена́, в по́мощь и в восприя́тие ро́да челове́ча. са́м у́бо Го́споди Бо́же на́ш, посла́вый и́стину в насле́дие твое́, и обетова́ние твое́ на рабы́ твоя́ отцы́ на́шя, в ко́емждо ро́де и ро́де избра́нныя твоя́: при́зри на раба́ твоего́ и́мярек, и на рабу́ твою́ и́мярек, и утверди́ обруче́ние и́х в ве́ре и единомы́слии, и и́стине, и любви́. ты́ бо Го́споди показа́л еси́ да́тися обруче́нию и утвержда́тися во все́м. Пе́рстнем даде́ся вла́сть ио́сифу во еги́пте: пе́рстнем просла́вися дании́л во стране́ вавило́нстей: пе́рстнем яви́ся и́стина фама́ры: пе́рстнем оте́ц на́ш небе́сный ще́др бы́сть на Сы́на своего́: дади́те бо, глаго́лет, пе́рстень на десни́цу его́, и закла́вше тельца́ упита́ннаго, я́дше возвесели́мся. сама́ десни́ца твоя́ Го́споди, моисе́а вооружи́ в чермне́м мо́ри: сло́вом бо твои́м и́стинным небеса́ утверди́шася и земля́ основа́ся, и десни́ца ра́б твои́х благослови́тся сло́вом твои́м держа́вным, и мы́шцею твое́ю высо́кою. са́м у́бо и ны́не Влады́ко, благослови́ пе́рстней положе́ние сие́ благослове́нием небе́сным: и а́нгел тво́й да предъи́дет пред ни́ми вся́ дни́ живота́ и́х.
Я́ко ты́ еси́ благословля́яй и освяща́яй вся́ческая: и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
А́бие диа́кон ектению́:
Поми́луй на́с Бо́же:
Еще́ мо́лимся о вели́ком господи́не и отце́ на́шем святе́йшем патриа́рхе Кири́лле, и о господи́не и отце́ на́шем блаже́ннейшем митрополи́те Влади́мире, и о преосвяще́ннейшем митрополи́те [или архиепи́скопе, или епи́скопе] имярек, и о все́й во Христе́ бра́тии на́шей.
Еще́ мо́лимся о богохрани́мей стране́ нашей, власте́х и воинстве́ ея, да ти́хое и безмо́лвное житие́ поживе́м во всяком благоче́стии и чистоте́.
Еще́ мо́лимся о рабе́х Бо́жиих и́мярек, и и́мярек, обруча́ющихся дру́г дру́гу.
Ли́к: Го́споди поми́луй, три́жды.
Еще́ мо́лимся за всю́ бра́тию:
Возгла́с: Я́ко ми́лостив, и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Та́же отпу́ст.
ГЛАВА 10. ПОСЛЕ́ДОВАНИЕ ВЕНЧА́НИЯ 
А́ще у́бо хотя́т в то́жде вре́мя венча́тися, вхо́дят во хра́м со свеща́ми возжже́нными, предъиду́щу свяще́ннику с кади́льницею, и пою́щу псало́м 127, си́це: Лю́дие же на ки́йждо сти́х глаго́лют:
Сла́ва тебе́ Бо́же на́ш, сла́ва тебе́.
Блаже́ни вси́ боя́щиися Го́спода.
Сла́ва тебе́ Бо́же на́ш, сла́ва тебе́.
Ходя́щии в путе́х его́.
Сла́ва тебе́ Бо́же на́ш, сла́ва тебе́.
Труды́ плодо́в твои́х сне́си.
Сла́ва тебе́ Бо́же на́ш, сла́ва тебе́.
Блаже́н еси́, и добро́ тебе́ бу́дет.
Сла́ва тебе́ Бо́же на́ш, сла́ва тебе́.
Жена́ твоя́ я́ко лоза́ плодови́та, во страна́х до́му твоего́.
Сла́ва тебе́ Бо́же на́ш, сла́ва тебе́.
Сы́нове твои́ я́ко новосажде́ния ма́слична, о́крест трапе́зы твоея́.
Сла́ва тебе́ Бо́же на́ш, сла́ва тебе́.
Се́ та́ко благослови́тся челове́к боя́йся Го́спода.
Сла́ва тебе́ Бо́же на́ш, сла́ва тебе́.
Благослови́т тя́ Госпо́дь от сио́на, и у́зриши блага́я иерусали́ма вся́ дни́ живота́ твоего́.
Сла́ва тебе́ Бо́же на́ш, сла́ва тебе́.
И у́зриши сы́ны сыно́в твои́х: ми́р на изра́иля.
Сла́ва тебе́ Бо́же на́ш, сла́ва тебе́.
Посе́м глаго́лет иере́й поучи́тельное сло́во, сказу́я и́м, что́ е́сть супру́жества та́йна: и ка́ко в супру́жестве богоуго́дно и че́стно жи́тельствовати и́мут.
По сконча́нии же сло́ва, вопроша́ет иере́й жениха́ глаго́ля:
И́маши ли, и́мярек произволе́ние благо́е и непринужде́нное, и кре́пкую мы́сль, поя́ти себе́ в жену́ сию́, и́мярек, ю́же зде́ пред тобо́ю ви́диши?
И отвеща́ет жени́х, глаго́ля:
И́мам, честны́й о́тче.
Иере́й па́ки:
Не обеща́лся ли еси́ ино́й неве́сте?
Жени́х: Не обеща́хся, честны́й о́тче.
И а́бие иере́й, зря́ к неве́сте, вопроша́ет ю́, глаго́ля:
И́маши ли произволе́ние благо́е и непринужде́нное, и тве́рдую мы́сль, поя́ти себе́ в му́жа сего́ и́мярек, его́же пред тобо́ю зде́ ви́диши?
И отвеща́ет неве́ста, глаго́лющи:
И́мам, честны́й о́тче.
Иере́й па́ки:
Не обеща́лася ли еси́ ино́му му́жу:
И отвеща́ет неве́ста:
Не обеща́хся, честны́й о́тче.
Та́же глаго́лет диа́кон:
Благослови́ влады́ко.
Свяще́нник: Благослове́но Ца́рство:
Ли́к: Ами́нь.
Диа́кон ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О святе́йшем прави́тельствующем сино́де:
О благочести́вейшем:
О рабе́х Бо́жиих, и́мярек, и́мярек, ны́не сочетава́ющихся дру́г дру́гу в бра́ка обще́ние, и о спасе́нии и́х, Го́споду помо́лимся.
О е́же благослови́тися бра́ку сему́, я́коже в ка́не галиле́йстей, Го́споду помо́лимся.
О е́же пода́тися и́м целому́дрию, и плоду́ чре́ва на по́льзу, Го́споду помо́лимся.
О е́же возвесели́тися и́м виде́нием сыно́в и дще́рей, Го́споду помо́лимся.
О е́же дарова́тися и́м благоча́дия восприя́тию, и незазо́рному пребыва́нию, Го́споду помо́лимся.
О е́же дарова́ти и́мже и на́м вся́ ко спасе́нию проше́ния, Го́споду помо́лимся.
О е́же изба́витися и́мже и на́м от вся́кия ско́рби:
Заступи́, спаси́, поми́луй:
Пресвяту́ю, пречи́стую, преблагослове́нную:
Свяще́нник возгла́сно:
Я́ко подоба́ет тебе́ вся́кая сла́ва:
Ли́к: Ами́нь.
Диа́кон: Го́споду помо́лимся.
Ли́к: Го́споди поми́луй.
Свяще́нник моли́тву сию́ велегла́сно:
Бо́же пречи́стый, и всея́ тва́ри соде́телю, ребро́ пра́отца Ада́ма за твое́ человеколю́бие в жену́ преобрази́вый, и благослови́вый я́, и реки́й: расти́теся и мно́житеся и облада́йте земле́ю, и обою́ ею́ еди́н у́д показа́вый сопряже́нием: сего́ бо ра́ди оста́вит челове́к отца́ своего́ и ма́терь, и прилепи́тся жене́ свое́й, и бу́дета два́ в пло́ть еди́ну, и я́же Бо́г спряже́, челове́к да не разлуча́ет. И́же раба́ твоего́ Аавраа́ма благослови́вый и разве́рзый ложесна́ са́ррина, и отца́ мно́жества язы́ков сотвори́вый: и́же Исаа́ка реве́кце дарова́вый, и рождество́ ея́ благослови́вый: и́же Иа́кова рахи́ле сочета́вый, и из него́ двана́десять патриа́рхов показа́вый: и́же ио́сифа и асене́фу спряги́й, пло́д детотворе́ния и́м, ефре́ма и манасси́ю дарова́вый: и́же заха́рию и елисаве́т прие́мый, и предте́чу рожде́ние и́м показа́вый: и́же от ко́рене иессе́ова по пло́ти израсти́вый Присноде́ву, и из нея́ воплоти́выйся, и роди́выйся во спасе́ние ро́да челове́ческаго, и́же за неизрече́нный тво́й да́р и мно́гую бла́гость, прише́дый в ка́ну галиле́йскую, и та́мошний бра́к благослови́вый: да яви́ши, я́ко твоя́ во́ля е́сть зако́нное супру́жество, и е́же из него́ чадотворе́ние. са́м Влады́ко пресвяты́й, приими́ моле́ние на́с рабо́в твои́х, я́коже та́мо, и зде́ прише́д неви́димым твои́м предста́тельством, благослови́ бра́к се́й, и пода́ждь рабо́м твои́м си́м, и́мярек, и и́мярек, живо́т ми́рен, долгоде́нствие, целому́дрие, дру́г ко дру́гу любо́вь в сою́зе ми́ра, се́мя долгожи́зненное, о ча́дех благода́ть, неувяда́емый сла́вы вене́ц. сподо́би я́ ви́дети ча́да ча́дов, ло́же ею́ ненаве́тно соблюди́, и да́ждь и́ма от росы́ небе́сныя свы́ше, и от ту́ка земна́го: испо́лни до́мы и́х пшени́цы, вина́ и еле́а и вся́кия благосты́ни, да преподаю́т и тре́бующым, да́руя ку́пно и су́щым с ни́ма вся́ я́же ко спасе́нию проше́ния.
Я́ко Бо́г ми́лости, и щедро́т, и человеколю́бия еси́, и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Диа́кон: Го́споду помо́лимся.
Ли́к: Го́споди поми́луй.
Свяще́нник, моли́тву сию́ велегла́сно:
Благослове́н еси́ Го́споди Бо́же на́ш, и́же та́йнаго и чи́стаго бра́ка священнодействи́телю, и теле́снаго законоположи́телю, нетле́ния храни́телю, жите́йских благи́й строи́телю: са́м и ны́не Влады́ко, в нача́ле созда́вый челове́ка, и положи́вый его́ я́ко царя́ тва́ри, и реки́й: не добро́ бы́ти челове́ку еди́ному на земли́, сотвори́м ему́ помо́щника по нему́: и взе́м еди́но от ре́бр его́, созда́л еси́ жену́, ю́же ви́дев Ада́м, рече́: сия́ ны́не ко́сть от косте́й мои́х, и пло́ть от пло́ти моея́: сия́ нарече́тся жена́, я́ко от му́жа своего́ взята́ бы́сть сия́. сего́ ра́ди оста́вит челове́к отца́ своего́ и ма́терь, и прилепи́тся жене́ свое́й, и бу́дета два́ в пло́ть еди́ну: и я́же Бо́г сопряже́, челове́к да не разлуча́ет. са́м и ны́не Влады́ко Го́споди Бо́же на́ш, низпосли́ благода́ть твою́ небе́сную на рабы́ твоя́ сия́, и́мярек, и́мярек: и да́ждь рабе́ се́й во все́м повинова́тися му́жу, и рабу́ твоему́ сему́ бы́ти во главу́ жены́, я́ко да поживу́т по во́ли твое́й. Благослови́ я́ Го́споди Бо́же на́ш, я́коже благослови́л еси́ Аавраа́ма и са́рру: Благослови́ я́ Го́споди Бо́же на́ш, я́коже благослови́л еси́ Исаа́ка и реве́кку: Благослови́ я́ Го́споди Бо́же на́ш, я́коже благослови́л еси́ Иа́кова, и вся́ патриа́рхи: Благослови́ я́ Го́споди Бо́же на́ш, я́коже благослови́л еси́ ио́сифа и асене́фу: Благослови́ я́ Го́споди Бо́же на́ш, я́коже благослови́л еси́ моисе́а и сепфо́ру: Благослови́ я́ Го́споди Бо́же на́ш, я́коже благослови́л еси́ иоаки́ма и а́нну: Благослови́ я́ Го́споди Бо́же на́ш, я́коже благослови́л еси́ заха́рию и елисаве́т. Сохрани́ я́ Го́споди Бо́же на́ш, я́коже сохрани́л еси́ но́я в ковче́зе: сохрани́ я́ Го́споди Бо́же на́ш, я́коже сохрани́л еси́ ио́ну во чре́ве ки́тове. Сохрани́ я́ Го́споди Бо́же на́ш, я́коже сохрани́л еси́ святы́я три́ о́троки от огня́, низпосла́вый и́м ро́су с небесе́: и да прии́дет на ня́ ра́дость о́ная, ю́же имя́ше блаже́нная еле́на, егда́ обре́те честны́й кре́ст. Помяни́ я́ Го́споди Бо́же на́ш, я́коже помяну́л еси́ ено́ха, си́ма, илию́. Помяни́ я́ Го́споди Бо́же на́ш, я́коже помяну́л еси́ святы́я твоя́ четы́редесять му́ченики, низпосла́вый и́м с небесе́ венцы́. Помяни́ Бо́же и воспита́вшыя и́х роди́тели: зане́ моли́твы роди́телей утвержда́ют основа́ния домо́в. Помяни́ Го́споди Бо́же на́ш, рабы́ твоя́ уневе́стившыяся, сше́дшыяся в ра́дость сию́. Помяни́ Го́споди Бо́же на́ш раба́ твоего́, и́мярек, и рабу́ твою́, и́мярек, и благослови́ я́. Да́ждь и́м пло́д чре́ва, доброча́дие, единомы́слие ду́ш и теле́с: возвы́си я́ я́ко ке́дры лива́нския, я́ко ло́зу благоро́згную. Да́руй и́м се́мя кла́сяно, да вся́кое самодово́льство иму́ще, изъоби́луют на вся́кое де́ло благо́е, и тебе́ благоуго́дное: и да у́зрят сы́ны сыно́в свои́х, я́ко новосажде́ния ма́сличная о́крест трапе́зы и́х: и благоугоди́вше пред тобо́ю, возсия́ют я́ко свети́ла на небеси́, в тебе́ Го́споде на́шем. с тобо́ю же сла́ва, держа́ва, че́сть и поклоне́ние, безнача́льному твоему́ отцу́, и животворя́щему твоему́ ду́ху, ны́не и при́сно, и во ве́ки веко́в.
Ли́к: Ами́нь.
Диа́кон: Го́споду помо́лимся.
Ли́к: Го́споди поми́луй.
И па́ки свяще́нник моли́тву сию́ глаго́лет велегла́сно:
Бо́же святы́й, созда́вый от пе́рсти челове́ка, и от ребра́ его́ возсозда́вый жену́, и спряги́й ему́ помо́щника по нему́, за е́же та́ко го́дно бы́сть твоему́ вели́честву, не еди́ному бы́ти челове́ку на земли́: са́м и ны́не Влады́ко, низпосли́ ру́ку твою́ от свята́го жили́ща твоего́, и сочета́й раба́ твоего́ сего́, и́мярек, и рабу́ твою́ сию́, и́мярек, зане́ от Тебе́ сочетава́ется му́жу жена́. сопрязи́ я́ в единому́дрии, венча́й я́ в пло́ть еди́ну, да́руй и́ма пло́д чре́ва, благоча́дия восприя́тие.
Я́ко твоя́ держа́ва, и твое́ е́сть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Ли́к: Ами́нь.
И по ами́не, прие́м свяще́нник венцы́, венча́ет пе́рвее жениха́, глаго́ля:
Венча́ется ра́б Бо́жий, и́мярек рабе́ Бо́жией, и́мярек, во и́мя Отца́, и Сы́на, и Свята́го Ду́ха, ами́нь.
Та́же венча́ет и неве́сту, глаго́ля:
Венча́ется раба́ Бо́жия, и́мярек, рабу́ Бо́жию, и́мярек, во и́мя Отца́, и Сы́на, и Свята́го Ду́ха.
Та́же благословля́ет я́ три́жды, глаго́ля три́жды:
Го́споди Бо́же на́ш, сла́вою и че́стию венча́й я́.
Та́же проки́мен Апо́стола, гла́с 8:
Положи́л еси́ на глава́х и́х венцы́, от ка́меней честны́х, живота́ проси́ша у тебе́, и да́л еси́ и́м.
Сти́х: Я́ко да́си и́м благослове́ние в ве́к ве́ка, возвесели́ши я́ ра́достию с лице́м твои́м.
Апо́стол ко ефесе́ем, зача́ло 230.
Бра́тие благодаря́ще всегда́ о все́х, о и́мени Го́спода на́шего Иису́са Христа́, Бо́гу и отцу́: Повину́ющеся дру́г дру́гу в стра́се Бо́жии. Жены́ свои́м муже́м повину́йтеся, я́коже Го́споду: зане́ му́ж глава́ е́сть жены́, я́коже и Христо́с глава́ це́ркве, и то́й е́сть спаси́тель те́ла. Но я́коже це́рковь повину́ется Христу́, та́кожде и жены́ свои́м муже́м во все́м. Му́жие, люби́те своя́ жены́, я́коже и Христо́с возлюби́ це́рковь, и себе́ предаде́ за ню́: Да освяти́т ю́, очи́стив ба́нею водно́ю в глаго́ле. Да предста́вит ю́ себе́ сла́вну це́рковь, не иму́щу скве́рны, или́ поро́ка, или́ не́что от таковы́х: но да е́сть свята́ и непоро́чна. Та́ко до́лжни су́ть му́жие люби́ти своя́ жены́, я́ко своя́ телеса́: любя́й бо свою́ жену́, себе́ сама́го лю́бит. Никто́же бо когда́ свою́ пло́ть возненави́де, но пита́ет и гре́ет ю́, я́коже и Госпо́дь це́рковь: зане́ у́ди есмы́ те́ла его́, от пло́ти его́, и от косте́й его́. Сего́ ра́ди оста́вит челове́к отца́ своего́ и ма́терь, и прилепи́тся к жене́ свое́й, и бу́дета два́ в пло́ть еди́ну: Та́йна сия́ вели́ка е́сть: а́з же глаго́лю во Христа́, и во це́рковь. Оба́че и вы́ по еди́ному, ки́йждо свою́ жену́ си́це да лю́бит, я́коже и себе́: а жена́ да бои́тся своего́ му́жа.
Аллилу́иа.
Сти́х: Ты́ Го́споди сохрани́ши ны́ и соблюде́ши ны́ от ро́да сего́, и во ве́к.
Диа́кон: Прему́дрость, про́сти услы́шим:
Ева́нглие от Иоа́нна, зача́ло 6.
Во вре́мя о́но, бра́к бы́сть в ка́не галиле́йстей, и бе́ ма́ти Иису́сова ту́. Зва́н же бы́сть Иису́с и ученицы́ его́ на бра́к. И не доста́вшу вину́, глаго́ла ма́ти Иису́сова к нему́: вина́ не и́мут. Глаго́ла е́й Иису́с: что́ е́сть мне́ и тебе́, же́но? не у́ прии́де ча́с мо́й. Глаго́ла ма́ти его́ слуга́м: е́же а́ще глаго́лет ва́м, сотвори́те. Бе́ху же ту́ водоно́сы ка́менни ше́сть, лежа́ще по очище́нию иуде́йску, вместя́щыя по двема́ или́ трие́м ме́рам. Глаго́ла и́м Иису́с: напо́лните водоно́сы воды́. и напо́лниша и́х до верха́. И глаго́ла и́м: почерпи́те ны́не, и принеси́те архитрикли́нови. и принесо́ша. Я́коже вкуси́ архитрикли́н вина́ бы́вшаго от воды́, [и не ве́дяше отку́ду е́сть: слуги́ же ве́дяху поче́рпшии во́ду: ] пригласи́ жениха́ архитрикли́н, И глаго́ла ему́: вся́к челове́к пре́жде до́брое вино́ полага́ет, и егда́ упию́тся, тогда́ ху́ждшее: ты́ же соблю́л еси́ до́брое вино́ досе́ле. Се́ сотвори́ нача́ток зна́мением Иису́с в ка́не галиле́йстей, и яви́ сла́ву свою́, и ве́роваша в него́ ученицы́ его́.
Диа́кон: Рце́м вси́ от всея́ души́ и от всего́ помышле́ния на́шего рце́м.
Го́споди вседержи́телю Бо́же:
Поми́луй на́с Бо́же:
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии рабо́в Бо́жиих, и́мярек, и помина́ет и́хже хо́щет.
Возгла́с: Я́ко ми́лостив:
Диа́кон: Го́споду помо́лимся.
Ли́к: Го́споди поми́луй:
Свяще́нник моли́тву сию́:
Го́споди Бо́же на́ш, во спаси́тельном твое́м смотре́нии, сподо́бивый в ка́не галиле́йстей, честны́й показа́ти бра́к твои́м прише́ствием, са́м ны́не рабы́ твоя́, и́мярек, и и́мярек, я́же благоволи́л еси́ сочетава́тися дру́г дру́гу, в ми́ре и единомы́слии сохрани́: честны́й и́х бра́к покажи́, нескве́рное и́х ло́же соблюди́, непоро́чное и́х сожи́тельство пребыва́ти благоволи́, и сподо́би я́ в ста́рости масти́тей дости́гнути, чи́стым се́рдцем де́лающя за́поведи твоя́.
Ты́ бо еси́ Бо́г на́ш, Бо́г е́же ми́ловати и спаса́ти, и тебе́ сла́ву возсыла́ем, со безнача́льным твои́м отце́м, и всесвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Диа́кон: Заступи́, спаси́, поми́луй и сохрани́ на́с Бо́же, твое́ю благода́тию.
Ли́к: Го́споди поми́луй.
Дне́ всего́ соверше́нна, свя́та:
Ли́к: Пода́й Го́споди.
А́нгела ми́рна:
Проще́ния и оставле́ния грехо́в:
До́брых и поле́зных душа́м:
Про́чее вре́мя живота́ на́шего:
Христиа́нския кончи́ны живота́ на́шего:
Соедине́ние ве́ры и прича́стие Свята́го Ду́ха:
Ли́к: Тебе́ Го́споди.
Свяще́нник возглаша́ет:
И сподо́би на́с Влады́ко, со дерзнове́нием неосужде́нно сме́ти призыва́ти тебе́ небе́снаго Бо́га отца́, и глаго́лати:
И лю́дие: О́тче на́ш: ве́сь до конца́.
Свяще́нник возглаша́ет:
Я́ко твое́ е́сть Ца́рство:
Ми́р все́м.
Главы́ ва́шя Го́сподеви приклони́те.
Та́же прино́сится о́бщая ча́ша, и благословля́ет ю́ свяще́нник, и глаго́лет моли́тву сию́:
Диа́кон: Го́споду помо́лимся.
Бо́же, вся́ сотвори́вый кре́постию твое́ю, и утверди́вый вселе́нную, и украси́вый вене́ц все́х сотворе́нных от Тебе́, и ча́шу о́бщую сию́ подава́яй сочетава́ющымся ко обще́нию бра́ка, благослови́ благослове́нием духо́вным.
Возгла́сно: Я́ко благослови́ся твое́ и́мя, и просла́вися твое́ Ца́рство:
Ли́к: Ами́нь.
Та́же взе́м свяще́нник в ру́ку о́бщую ча́шу, преподае́т и́м три́жды: пе́рвее му́жу, и пото́м жене́: И а́бие прие́м я́ свяще́нник, ку́му держа́щу созади́ венцы́, обраща́ет я́ко о́бразом кру́га.
И пое́т свяще́нник, или́ лю́дие настоя́щыя тропари́, во гла́с 5:
Иса́ие лику́й, Де́ва, име́ во чре́ве, и роди́ Сы́на емману́ила, Бо́га же и челове́ка, восто́к и́мя ему́: его́же велича́юще, Де́ву ублажа́ем.
Ини́и, гла́с 7:
Святи́и му́ченицы, до́бре страда́льчествовавшии, и венча́вшиися, моли́теся ко Го́споду поми́ловатися душа́м на́шым.
Сла́ва тебе́ Христе́ Бо́же, апо́столом похвало́, му́чеников ра́дование, и́хже про́поведь, Тро́ица единосу́щная.
Та́же взе́м вене́ц жениха́, глаго́лет:
Возвели́чися женише́ я́коже Аавраа́м, и благослови́ся я́коже Исаа́к, и умно́жися я́коже Иа́ков, ходя́й в ми́ре, и де́лаяй в пра́вде за́поведи Бо́жия.
И внегда́ взя́ти вене́ц неве́сты, глаго́лет:
И ты́ неве́сто, возвели́чися я́коже са́рра, и возвесели́ся я́коже реве́кка, и умно́жися я́коже рахи́ль. веселя́щися о свое́м му́же, храня́щи преде́лы зако́на, зане́ та́ко благоволи́ бо́г.
Диа́кон: Го́споду помо́лимся.
Ли́к: Го́споди поми́луй.
Свяще́нник моли́тву:
Бо́же Бо́же на́ш, прише́дый в ка́ну галиле́йскую, и та́мошний бра́к благослови́вый, благослови́ и рабы́ твоя́ сия́, твои́м про́мыслом ко обще́нию бра́ка сочета́вшыяся: благослови́ и́х вхо́ды и исхо́ды, умно́жи во благи́х живо́т и́х: восприими́ венцы́ и́х в Ца́рствии твое́м, нескве́рны, и непоро́чны, и ненаве́тны соблюда́яй, во ве́ки веко́в.
Ли́к: Ами́нь.
Свяще́нник: Ми́р все́м.
Главы́ ва́шя Го́сподеви приклони́те.
И мо́лится свяще́нник:
Оте́ц, Сы́н, и святы́й ду́х, всесвята́я, и единосу́щная, и живонача́льная Тро́ица, еди́но Божество́ и Ца́рство, да благослови́т ва́с, и да пода́ст ва́м долгожи́тие, благоча́дие, преспе́яние живота́ и ве́ры, и да испо́лнит ва́с все́х су́щих на земли́ благи́х: да сподо́бит ва́с и обеща́нных бла́г восприя́тия, моли́твами святы́я Богоро́дицы, и все́х святы́х, ами́нь.
Та́же вхо́дят, и поздравля́ют и́х, и целова́ние дру́г дру́га, и быва́ет от свяще́нника соверше́нный отпу́ст.
Ре́кшу диа́кону: Прему́дрость.
Ли́к: Честне́йшую херуви́м:
Свяще́нник отпу́ст:
И́же в ка́не галиле́йстей прише́ствием свои́м че́стен бра́к показа́вый, Христо́с и́стинный Бо́г на́ш, моли́твами пречи́стыя своея́ ма́тере, святы́х сла́вных и всехва́льных апо́стол, святы́х боговенча́нных царе́й и равноапо́столов, константи́на и еле́ны, свята́го великому́ченика проко́пиа, и все́х святы́х, поми́лует и спасе́т на́с, я́ко бла́г и человеколю́бец.
ГЛАВА 11. МОЛИ́ТВА НА РАЗРЕШЕ́НИЕ ВЕНЦЕ́В, ВО ОСМЫ́Й ДЕ́НЬ 
Го́споди Бо́же на́ш, вене́ц ле́та благослови́вый, и сия́ венцы́ возложи́ти преда́вый зако́ном бра́ка, сочетава́ющымся дру́г дру́гу, и мзду́ а́ки отдая́ и́м целому́дрия: зане́ чи́сти ко и́же от Тебе́ узаконоположе́нному бра́ку сочета́шася: са́м и в разреше́нии си́х венце́в, сочета́вшихся дру́г дру́гу благослови́, и сочета́ние и́х нерастерза́емо соблюди́: да благодаря́т вы́ну всесвято́е и́мя твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Свяще́нник: Ми́р все́м.
Согла́сная дости́гше раби́ твои́ Го́споди, и после́дование соверши́вше в ка́не галиле́йстей бра́ка, и спря́тавше я́же в не́м зна́мения, сла́ву тебе́ возсыла́ют, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
И отпу́ст.
ГЛАВА 12. ПОСЛЕ́ДОВАНИЕ О ДВОБРА́ЧНОМ 
Свяще́нник начина́ет. Благослове́н Бо́г на́ш. Та́же, Трисвято́е: По О́тче на́ш: Тропа́рь дне́вный.
Та́же, ектениа́: Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О рабе́х Бо́жиих, и́мярек и и́мярек, и е́же о Бо́зе покро́ве, и сожи́тии и́х, Го́споду помо́лимся.
О е́же спожи́ти и́м до́бре во единомы́слии Го́споду помо́лимся.
Заступи́, спаси́, поми́луй:
Пресвяту́ю, пречи́стую, преблагослове́нную:
Я́ко подоба́ет тебе́:
Та́же, Го́споду помо́лимся.
Свяще́нник моли́тву:
Бо́же ве́чный, разстоя́щаяся собра́вый в соедине́ние, и сою́з любве́ положи́вый и́ма неразруши́мый: благослови́вый Исаа́ка и реве́кку, и насле́дники я́ твоего́ обетова́ния показа́вый: са́м благослови́ и рабы́ твоя́ сия́, и́мярек и и́мярек, наставля́я и́х на вся́кое де́ло благо́е.
Я́ко ми́лостив и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Свяще́нник: Ми́р все́м.
Диа́кон: Главы́ ва́шя Го́сподеви приклони́те.
Свяще́нник моли́тву:
Го́споди Бо́же на́ш, от язы́к предъобручи́вый це́рковь, де́ву чи́сту, благослови́ обруче́ние сие́, и соедини́, и сохрани́ рабы́ твоя́ сия́ в ми́ре и единомы́слии.
Тебе́ бо подоба́ет вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Та́же взе́м свяще́нник пе́рстни, дае́т пе́рвее му́жу златы́й, жене́ же сре́бряный, и глаго́лет му́жу:
Обруча́ется ра́б Бо́жий, и́мярек, рабе́ Бо́жией и́мярек, во и́мя Отца́, и Сы́на, и Свята́го Ду́ха, ами́нь.
Подо́бне и жене́:
Обруча́ется раба́ Бо́жия, и́мярек, рабу́ Бо́жию, и́мярек, во и́мя отца́ и Сы́на, и Свята́го Ду́ха, ами́нь.
И твори́т кре́ст пе́рстнем на глава́х и́х, и налага́ет я́ на десны́я пе́рсты. Та́же изменя́ет пе́рстни новоневе́стных восприе́мник.
Посе́м диа́кон: Го́споду помо́лимся.
Свяще́нник моли́тву:
Влады́ко Го́споди Бо́же на́ш, все́х щадя́й, о все́х промышля́яй, та́йная ве́дый челове́ческая, и все́х ве́дение име́яй, очи́сти грехи́ на́шя, и беззако́ние прости́ твои́х рабо́в, призыва́яй я́ в покая́ние, подая́ и́м проще́ние прегреше́ний, грехо́в очище́ние, проще́ние беззако́ний во́льных же и нево́льных, ве́дый немощно́е челове́ческаго естества́, созда́телю, и соде́телю: и́же раа́ву блудни́цу прости́вый, и мытаре́во покая́ние прие́мый, не помяни́ грехо́в на́ших неве́дения от ю́ности. а́ще бо беззако́ния на́зриши Го́споди, Го́споди, кто́ постои́т тебе́? или́ ка́я пло́ть оправди́тся пред тобо́ю, ты́ бо еди́н еси́ пра́веден, безгре́шен, свя́т, многоми́лостив, многоблагоутро́бен, и ка́яйся о зло́бах челове́ческих. ты́ Влады́ко, присво́ивый рабы́ твоя́, и́мярек, и́мярек, соедини́ к дру́г дру́гу любо́вию: да́руй и́м мытаре́во обраще́ние, блудни́цы сле́зы, разбо́йниче испове́дание: да покая́нием от всего́ се́рдца своего́, во единомы́слии и ми́ре за́поведи твоя́ де́лающе, сподо́бятся и небе́снаго твоего́ Ца́рствия.
Я́ко ты́ еси́ строи́тель все́х, и тебе́ сла́ву возсыла́ем:
Свяще́нник: Ми́р все́м.
Диа́кон: Главы́ ва́шя Го́сподеви приклони́те.
И моли́тву сию́:
Го́споди Иису́се Христе́, сло́ве Бо́жий, вознесы́йся на честне́м и животворя́щем кресте́, и е́же на ны́ рукописа́ние растерза́вый, и наси́лия диа́воля избавле́й на́с, очи́сти беззако́ния рабо́в твои́х: зане́ зно́я и тяготы́ дневны́я, и плотска́го разжже́ния не могу́ще понести́ во второ́е бра́ка обще́ние схо́дятся: я́коже законоположи́л еси́ сосу́дом избра́ния твоего́ па́влом, реки́й на́с ра́ди смире́нных: лу́чше е́сть о Го́споде посяга́ти, не́жели разжиза́тися. са́м я́ко бла́г и человеколю́бец, поми́луй и прости́, очи́сти, осла́би, оста́ви до́лги на́шя: я́ко ты́ еси́ неду́ги на́шя на ра́мена взе́мый: никто́же бо бы́сть безгре́шен, а́ще и еди́н де́нь живота́ его́ е́сть, или́ кроме́ поро́ка, то́кмо ты́ еди́н еси́ пло́ть нося́й безгре́шно, и ве́чное на́м дарова́вый безстра́стие.
Я́ко ты́ еси́ Бо́г, Бо́г ка́ющихся, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лю́дие: Ами́нь.
Го́споду помо́лимся.
Свяще́нник моли́тву:
Бо́же святы́й, созда́вый от пе́рсти челове́ка, и от ребра́ его́ возсозда́вый жену́, и спряги́й ему́ помо́щника по нему́, за е́же та́ко уго́дно бы́сть твоему́ вели́честву, не еди́ному бы́ти челове́ку на земли́: са́м и ны́не Влады́ко, низпосли́ ру́ку твою́ от свята́го жили́ща твоего́, и сочета́й раба́ твоего́ сего́, и́мярек, и рабу́ твою́ сию́, и́мярек, зане́ от Тебе́ сочетава́ется му́жеви жена́: сопрязи́ я́ во единому́дрии, венча́й я́ в пло́ть еди́ну, да́руй и́ма пло́д чре́ва, благоча́дия восприя́тие.
Я́ко твоя́ держа́ва, и твое́ е́сть Ца́рство и си́ла:
И взе́м венцы́, венча́ет жениха́, глаго́ля:
Венча́ется ра́б Бо́жий и́мярек, рабе́ Бо́жией, и́мярек, во и́мя Отца́, и Сы́на, и Свята́го Ду́ха.
Подо́бне венча́ет и неве́сту, глаго́ля:
Венча́ется раба́ Бо́жия, и́мярек, рабу́ Бо́жию, и́мярек, во и́мя Отца́, и Сы́на, и Свята́го Ду́ха.
Та́же благословля́ет я́, глаго́ля три́жды:
Го́споди Бо́же на́ш, сла́вою и че́стию венча́й я́.
Та́же глаго́лет Апо́стол и Ева́нглие, я́коже написа́ся в пе́рвом венча́нии.
Та́же диа́кон:
Рце́м вси́ от всея́ души́:
Го́споди вседержи́телю Бо́же оте́ц на́ших:
Поми́луй на́с Бо́же:
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии рабо́в Бо́жиих и́мярек, и помина́ет и́хже хо́щет.
Возгла́сно: Я́ко ми́лостив:
Диа́кон: Го́споду помо́лимся.
Свяще́нник моли́тву сию́:
Го́споди Бо́же на́ш, во спаси́тельном твое́м смотре́нии, сподо́бивый в ка́не галиле́йстей честны́й показа́ти бра́к, твои́м прише́ствием: са́м и ны́не рабы́ твоя́ и́мярек и и́мярек, я́же благоволи́л еси́ сочетава́тися дру́г дру́гу, в ми́ре и единомы́слии сохрани́: честны́й и́х бра́к покажи́, нескве́рное и́х ло́же соблюди́: непоро́чное и́х сожи́тельство пребыва́ти благоволи́, и сподо́би я́ в ста́рости масти́тей дости́гнути, чи́стым се́рдцем де́лающя за́поведи твоя́.
Ты́ бо еси́ Бо́г на́ш, Бо́г е́же ми́ловати и спаса́ти, и тебе́ сла́ву возсыла́ем, со безнача́льным твои́м отце́м, и всесвяты́м, и благи́м и животворя́щим твои́м ду́хом, ны́не и при́сно, и во ве́ки веко́в, ами́нь.
Диа́кон: Заступи́, спаси́, поми́луй:
Дне́ всего́ соверше́нна, свя́та:
А́нгела ми́рна, ве́рна:
Проще́ния и оставле́ния грехо́в:
До́брых и поле́зных душа́м:
Про́чее вре́мя живота́ на́шего:
Христиа́нския кончи́ны живота́:
Соедине́ние ве́ры, и прича́стие:
Свяще́нник возглаша́ет:
И сподо́би на́с Влады́ко: Ли́к: О́тче на́ш:
Свяще́нник: Я́ко твое́ е́сть Ца́рство: Ами́нь.
Свяще́нник: Ми́р все́м.
Главы́ ва́шя Го́сподеви приклони́те.
Та́же прино́сится о́бщая ча́ша, и благословля́ет ю́ свяще́нник, и глаго́лет моли́тву сию́:
Бо́же, вся́ сотвори́вый кре́постию твое́ю, и утверди́вый вселе́нную, и украси́вый вене́ц все́х сотворе́нных от Тебе́: и ча́шу о́бщую сию́ подава́яй сочетава́ющымся ко обще́нию бра́ка, благослови́ благослове́нием духо́вным.
Возгла́сно: Я́ко благослови́ся твое́ и́мя, и просла́вися твое́ Ца́рство:
Та́же взе́м свяще́нник в ру́ки о́бщую ча́шу, преподае́т и́м три́жды, пе́рвее му́жу, та́же жене́. И а́бие взе́м и́х свяще́нник обраща́ет я́ко о́бразом кру́га, и пое́т, во гла́с 5:
Иса́ие лику́й, Де́ва име́ во чре́ве, и роди́ Сы́на емману́ила, Бо́га же и челове́ка, восто́к и́мя ему́: его́же велича́юще, Де́ву ублажа́ем.
Ини́и, гла́с 7:
Святи́и му́ченицы, до́бре страда́льчествовавшии, и венча́вшиися, моли́теся ко Го́споду поми́ловатися душа́м на́шым.
Сла́ва тебе́ Христе́ Бо́же, апо́столов похвало́, и му́чеников ра́дование, и́хже про́поведь, Тро́ица единосу́щная.
И взе́м вене́ц жениха́, глаго́лет:
Возвели́чися женише́, я́коже Аавраа́м, и благослови́ся я́коже Исаа́к, и умно́жися я́коже Иа́ков, ходя́й в ми́ре, и де́лаяй в пра́вде за́поведи Бо́жия.
И взе́м вене́ц неве́сты, глаго́лет:
И ты́ неве́сто, возвели́чися я́коже са́рра, и возвесели́ся я́коже реве́кка, и умно́жися я́коже рахи́ль, веселя́щися о свое́м му́же, храня́щи преде́лы зако́на, зане́ та́ко благоволи́ бо́г.
Го́споду помо́лимся.
Та́же моли́тву:
Бо́же, Бо́же на́ш прише́дый в ка́ну галиле́йскую, и та́мошний бра́к благослови́вый, благослови́ и рабы́ твоя́ сия́, твои́м про́мыслом ко обще́нию бра́ка сочета́вшыяся: благослови́ и́х вхо́ды и исхо́ды, умно́жи во благи́х живо́т и́х: восприими́ венцы́ и́х в Ца́рствии твое́м, нескве́рны, и непоро́чны, и ненаве́тны соблюда́яй во ве́ки веко́в.
Ли́к: Ами́нь.
Свяще́нник: Ми́р все́м.
Главы́ ва́шя Го́сподеви приклони́те.
И мо́лится:
Оте́ц, и Сы́н, и святы́й ду́х, всесвята́я, и единосу́щная, и живонача́льная Тро́ица, еди́но Божество́ и Ца́рство, да благослови́т ва́с, и да пода́ст ва́м долгожи́тие, благоча́дие, преспе́яние живота́ и ве́ры, и да испо́лнит ва́с все́х су́щих на земли́ благи́х: да сподо́бит ва́с и обеща́нных бла́г восприя́тия, моли́твами святы́я Богоро́дицы, и все́х святы́х, ами́нь.
Та́же вхо́дят, и поздравля́ют и́х, и целова́вше дру́г дру́га. И быва́ет отпу́ст:
И́же в ка́не галиле́йстей прише́ствием свои́м че́стен бра́к показа́вый, Христо́с и́стинный Бо́г на́ш, моли́твами пречи́стыя своея́ ма́тере, святы́х сла́вных и всехва́льных апо́стол, святы́х боговенча́нных царе́й и равноапо́столов, константи́на и еле́ны, свята́го великому́ченика проко́пиа, и все́х святы́х, поми́лует и спасе́т на́с, я́ко бла́г и человеколю́бец.
ГЛАВА 13. ПОСЛЕ́ДОВАНИЕ СВЯТА́ГО ЕЛЕ́А 
После́дование свята́го еле́а пева́емое от седми́ свяще́нников, собра́вшихся в це́ркви или́ в дому́. Поставля́ется столе́ц, на не́мже блю́до со пшени́цею, и верху́ пшени́цы канди́ло пра́здное. о́крест же пшени́цы водружа́ют во пшени́цу се́дмь струче́ц обви́тых бума́гою к пома́занию, и свято́е ева́нглие: и даю́тся свяще́нником все́м свещы́. Ста́вше же о́крест стола́, облече́ни вси́ в фело́ни: взе́млет пе́рвый свяще́нников кади́льницу с фимиа́мом, и кади́т о́крест стола́ еле́й на не́м су́щий, и всю́ це́рковь, или́ до́м, и лю́ди: и ста́в пред столо́м, зря́ к восто́ком, начина́ет:
Благослове́н Бо́г на́ш: И трисвято́е. Пресвята́я Тро́ице: О́тче на́ш: Я́ко твое́ е́сть Ца́рство: Го́споди поми́луй, 12.
Прииди́те поклони́мся: три́жды.
И псало́м 142:
Го́споди, услы́ши моли́тву мою́, внуши́ моле́ние мое́ во и́стине твое́й, услы́ши мя́ в пра́вде твое́й. И не вни́ди в су́д с рабо́м твои́м, я́ко не оправди́тся пред тобо́ю вся́к живы́й. Я́ко погна́ вра́г ду́шу мою́, смири́л е́сть в зе́млю живо́т мо́й: посади́л мя́ е́сть в те́мных, я́ко ме́ртвыя ве́ка. И уны́ во мне́ ду́х мо́й, во мне́ смяте́ся се́рдце мое́. Помяну́х дни́ дре́вния: поучи́хся во все́х де́лех твои́х, в творе́ниих руку́ твое́ю поуча́хся. Возде́х к тебе́ ру́це мои́, душа́ моя́ я́ко земля́ безво́дная тебе́. Ско́ро услы́ши мя́ Го́споди, исчезе́ ду́х мо́й: не отврати́ лица́ твоего́ от Мене́, и уподо́блюся низходя́щым в ро́в. Слы́шану сотвори́ мне́ зау́тра ми́лость твою́, я́ко на тя́ упова́х: скажи́ мне́ Го́споди пу́ть, во́ньже пойду́, я́ко к тебе́ взя́х ду́шу мою́. Изми́ мя от вра́г мои́х Го́споди, к тебе́ прибего́х. Научи́ мя твори́ти во́лю твою́, я́ко ты́ еси́ Бо́г мо́й: ду́х тво́й благи́й наста́вит мя́ на зе́млю пра́ву. И́мене твоего́ ра́ди, Го́споди, живи́ши мя́: пра́вдою твое́ю изведе́ши от печа́ли ду́шу мою́. И ми́лостию твое́ю потреби́ши враги́ моя́, и погуби́ши вся́ стужа́ющыя души́ мое́й: я́ко а́з ра́б тво́й е́смь.
Сла́ва, и ны́не: Аллилу́иа, три́жды.
Диа́кон же ектению́:
Па́ки и па́ки ми́ром Го́споду помо́лимся.
Заступи́, спаси́, поми́луй:
Пресвяту́ю, пречи́стую, преблагослове́нную:
Свяще́нник: Я́ко подоба́ет тебе́:
Ли́к: Ами́нь.
А́бие же пою́т, Аллилу́иа, на гла́с 6.
Сти́х 1: Го́споди, да не я́ростию твое́ю обличи́ши мене́, ниже́ гне́вом твои́м нака́жеши мене́.
Сти́х 2: Поми́луй мя́ Го́споди, я́ко не́мощен е́смь.
Та́же тропари́:
Поми́луй на́с Го́споди, поми́луй на́с, вся́каго бо отве́та недоуме́юще, сию́ ти моли́тву я́ко Влады́це гре́шнии прино́сим: поми́луй на́с.
Сла́ва: Го́споди поми́луй на́с, на тя́ бо упова́хом, не прогне́вайся на ны́ зело́, ниже́ помяни́ беззако́ний на́ших: но при́зри и ны́не я́ко благоутро́бен, и изба́ви ны́ от враго́в на́ших. ты́ бо еси́ Бо́г на́ш, и мы́ лю́дие твои́, вси́ дела́ руку́ твое́ю, и и́мя твое́ призыва́ем.
И ны́не: Милосе́рдия две́ри отве́рзи на́м благослове́нная Богоро́дице, наде́ющиися на тя́ да не поги́бнем, но да изба́вимся тобо́ю от бе́д: ты́ бо еси́ спасе́ние ро́да Христиа́нскаго.
Посе́м Псало́м 50: Поми́луй мя́ Бо́же:
И кано́н, его́же краестро́чие: Моли́тва еле́а, пе́ние Арсе́ниево. Гла́с 4:
ПЕ́СНЬ 1.
Ирмо́с: Мо́ря чермну́ю пучи́ну, невла́жными стопа́ми, дре́вний пешеше́ствовав изра́иль, крестообра́зныма моисе́овыма рука́ма, амали́кову си́лу в пусты́ни победи́л е́сть.
Еле́ем благоутро́бия Влады́ко, утеша́яй при́сно ду́шы, ку́пно и телеса́ челове́ческая, и храня́й еле́ем ве́рныя: са́м и ны́не уще́дри еле́ем приступа́ющыя к тебе́.
Твоея́ ми́лости Влады́ко, полна́ е́сть вся́ земля́: те́мже еле́ем Боже́ственным твои́м честны́м помазу́еми дне́сь, е́же па́че ума́ твое́й ми́лости, ве́рно про́сим тя́, пода́тися на́м.
Сла́ва: Пома́зание свяще́нное твое́ человеколю́бче, апо́столом твои́м на немощству́ющыя рабы́ твоя́ соверша́ти ми́лостивно запове́давый: те́х мольба́ми вся́ печа́тию твое́ю поми́луй.
И ны́не: Еди́на ми́ра пучи́ну чи́стая ро́ждшая, я́же к Бо́гу моли́твами твои́ми при́сно, неду́гов и скорбе́й твоего́ раба́ изба́ви, я́ко да непреста́нно возвели́чит тя́.
ПЕ́СНЬ 3.
Ирмо́с: Весели́тся о тебе́ це́рковь твоя́ Христе́, зову́щи: ты́ моя́ кре́пость Го́споди, и прибе́жище и утвержде́ние.
Ты́ еди́н сы́й ди́вный в челове́цех ве́рных, ми́лостивый, боля́щему лю́те, да́ждь Христе́ благода́ть твою́ свы́ше.
Еле́йный суче́ц иногда́, ко умале́нию пото́па, Боже́ственным твои́м показа́вый манове́нием Го́споди, спаси́ ми́лостию стра́ждущаго.
Сла́ва: Свеще́ю Боже́ственнаго све́та, в ми́лости твое́й Христе́ просвети́ пома́занием, и ны́не ве́рою к ми́лости твое́й тща́щагося.
И ны́не: При́зри благоприя́тно ма́ти все́х творца́ свы́ше, и го́рькое озлобле́ние разреши́ неду́гующаго, моли́твами твои́ми.
Седа́лен, гла́с 8.
Подо́бен: Па́стырская свире́ль:
Я́ко Боже́ственная река́ ми́лости сы́й, я́ко бе́здна мно́гаго милосе́рдия ще́дре, покажи́ твоея́ ми́лости Боже́ственныя струи́, и все́х исцели́: источи́ чуде́с исто́чники незави́стно, и омы́й все́х: к к тебе́ бо при́сно притека́юще, те́пле благода́ть испроша́ем.
Други́й, гла́с 4. Подо́бен: Вознесы́йся:
Врачу́ и помо́щниче су́щих в боле́знех, изба́вителю же и спа́се су́щих в неду́зех: са́м все́х Влады́ко и Го́споди, да́руй исцеле́ние неду́гующему рабу́ твоему́, уще́дри, поми́луй многопрегреши́вшаго, и прегреше́ний изба́ви Христе́, я́ко да сла́вит Боже́ственную си́лу твою́.
ПЕ́СНЬ 4.
Ирмо́с: Вознесе́на тя́ ви́девши це́рковь на кресте́, со́лнце пра́ведное, ста́ в чи́не свое́м, досто́йно взыва́ющи: сла́ва си́ле твое́й Го́споди.
Я́ко нетле́нное ми́ро спа́се сы́й, истощи́вшееся твое́ю благода́тию, и ми́р очища́ющее, уще́дри и поми́луй Боже́ственне, ве́рою стру́пы теле́сныя помазу́ющаго.
Ти́хостию печа́ти твоея́ ми́лости, ны́не чу́вствия Влады́ко зна́менав твои́х рабо́в, непреходи́мь, непристу́пен вхо́д сотвори́ все́м сопроти́вным си́лам.
Сла́ва: Призыва́ти повелева́яй немощству́ющым священнодействи́тели Боже́ственныя твоя́, и си́х моли́твою и пома́занием еле́а твоего́ человеколю́бче спаса́тися, спаси́ твое́ю ми́лостию стра́ждущаго.
И ны́не: Богоро́дице Присноде́во пресвята́я, покро́ве кре́пкий и храни́тельнице, приста́нище же и стено́, ле́ствице и предгра́дие, поми́луй, уще́дри боля́щаго, к тебе́ бо и еди́ной прибеже́.
ПЕ́СНЬ 5.
Ирмо́с: Ты́, Го́споди мо́й, све́т в ми́р прише́л еси́, све́т святы́й, обраща́яй из мра́чна неве́дения, ве́рою воспева́ющыя тя́.
Сы́й бла́же, ми́лости бе́здна, поми́луй ми́лостиве твое́ю Боже́ственною ми́лостию стра́ждущаго, я́ко благоутро́бен.
Ду́шы на́шя Христе́ и телеса́, свы́ше печа́ти твоея́ Боже́ственным воображе́нием освяти́в несказа́нно, руко́ю твое́ю все́х исцели́.
Сла́ва: Неизрече́нною твое́ю любо́вию преблаги́й Го́споди, прии́мый блудни́цею су́щее от ми́ра пома́зание, уще́дри раба́ твоего́.
И ны́не: Всепе́тая, чи́стая, преблага́я Влады́чице, поми́луй Боже́ственным помазу́ющихся еле́ем, и спаси́ раба́ твоего́.
ПЕ́СНЬ 6.
Ирмо́с: Пожру́ ти́ со гла́сом хвале́ния Го́споди, це́рковь вопие́т ти́, от бесо́вския кро́ве очи́щшися, ра́ди ми́лости от ре́бр твои́х исте́кшею кро́вию.
Словесы́ твои́ми, еле́ем показа́вый человеколю́бче, в царе́х пома́зание, и архиере́и сие́ соверши́вый: печа́тию твое́ю и стра́ждущаго спаси́, я́ко благоутро́бен.
Приобще́ние да не от го́рьких бесо́в прико́снется, пома́занием Боже́ственным зна́менаному спа́се чу́вствы: но покро́вом обстени́ сего́ сла́вы твоея́.
Сла́ва: Пода́ждь ру́ку твою́ с высоты́ человеколю́бче, и тво́й еле́й спа́се освяти́в, пода́ждь рабу́ твоему́ на здра́вие, и неду́гов все́х на избавле́ние.
И ны́не: Яви́лася еси́ в Боже́ственном твое́м хра́ме плодови́тая, ма́ти творца́, ма́слина, е́юже испо́лнен яви́ся ми́р ми́лости: те́мже спаса́й моли́твами осяза́ния твоего́ стра́ждущаго.
Конда́к, гла́с 2.
Подо́бен: Вы́шних ищя́.
Ми́лости исто́чник сы́й преблаги́й, ве́рою те́плою к ми́лости неизрече́нной твое́й припа́дающыя благоутро́бне, от вся́каго изба́ви озлобле́ния, и те́х неду́ги взе́м, пода́ждь Боже́ственную благода́ть свы́ше.
ПЕ́СНЬ 7.
Ирмо́с: В пещи́ Аавраа́мстии о́троцы перси́дстей, любо́вию благоче́стия па́че, не́жели пла́менем опаля́еми, взыва́ху: благослове́н еси́ в хра́ме сла́вы твоея́ Го́споди.
Ты́ в ми́лости и щедро́тах твои́х спа́се, еди́не Бо́же, все́х исцеля́яй, стра́сти же душе́вныя, и теле́сная сокруше́ния, и сего́ в неду́зех стра́ждущаго, са́м исцеля́я уврачу́й.
Внегда́ пома́затися еле́ем пома́зания все́х глава́м, пода́ждь сему́ весе́лия ра́дость, ми́лость и́щущему твоего́ избавле́ния Христе́, бога́тою твое́ю ми́лостию да́руй Го́споди.
Сла́ва: Ме́чь е́сть над де́моны, спа́се, твоя́ печа́ть: о́гнь же попаля́яй стра́сти душе́вныя, свяще́нников мольбы́. те́мже ве́рно пое́м тя́ прие́млющии исцеле́ние.
И ны́не: Ты́ держа́щаго го́рстию вся́, ма́ти Бо́жия, вну́трь во чре́ве прии́мши, боголе́пно, и неизрече́нно воплоти́вши, о стра́ждущем уми́лостивити сего́ про́сим.
ПЕ́СНЬ 8.
Ирмо́с: Ру́це распросте́р дании́л, льво́в зия́ния в ро́ве затче́: о́гненную же си́лу угаси́ша, доброде́телию препоя́савшеся, благоче́стия рачи́тели о́троцы, взыва́юще: благослови́те вся́ дела́ Госпо́дня Го́спода.
Вся́ поми́луй спа́се, по вели́цей твое́й и Боже́ственней ми́лости: сего́ ра́ди собра́хомся вси́, та́йно вообразу́юще щедро́т твои́х приклоне́ние, пома́зание принося́ще еле́ем, ве́рою твоему́ рабу́, его́же и посети́.
Струя́ми ми́лости твоея́ Христе́ и пома́зании свяще́нников твои́х, омы́й я́ко благоутро́бен Го́споди, боле́зни и озлобле́ние, и боле́зней наше́ствия, в ну́ждах страсте́й му́чимаго, я́ко да сла́вит тя́ спа́сся благода́рственно.
Сла́ва: Зна́мение е́же свы́ше приклоне́ния и ти́хости, ми́лость Боже́ственную на́м припису́ющым Влады́ко, не удали́ твоея́ ми́лости, ниже́ пре́зри ве́рою при́сно зову́щаго: благослови́те вся́ дела́ Госпо́дня Го́спода.
И ны́не: Пресла́вное я́ко вене́ц чи́стая, естество́ прия́т, Боже́ственное твое́ рождество́, враго́в сокруша́ющее ополче́ния, и побежда́ющее держа́вно те́х: сего́ ра́ди благода́тей твои́х ра́достными венча́еми светлостьми́, тебе́ воспева́ем препе́тая Влады́чице.
ПЕ́СНЬ 9.
Ирмо́с: Ка́мень нерукосе́чный от несеко́мыя горы́ тебе́ Де́во, краеуго́льный отсече́ся, Христо́с, совокупи́вый разстоя́щаяся естества́. те́м веселя́щеся, тя́ Богоро́дице велича́ем.
При́зри с небесе́ ще́дре, покажи́ твою́ ми́лость все́м, да́ждь ны́не заступле́ние твое́, и кре́пость твою́ приступа́ющему к тебе́, Боже́ственным пома́занием свяще́нников твои́х, человеколю́бче.
Ви́дехом преблаги́й спа́се, ра́дующеся Боже́ственный еле́й приклоне́нием твои́м Боже́ственным па́че прича́стников, его́же прия́л еси́, и изъобрази́тельно препо́дал еси́, ба́ни Боже́ственныя причаща́ющымся.
Сла́ва: Уще́дри, поми́луй спа́се, изба́ви от лю́тых, и боле́зней: изба́ви от стре́л лука́ваго твои́х рабо́в ду́шы и телеса́, я́ко ми́лостивый Госпо́дь, пома́занием Боже́ственным исцелева́яй.
И ны́не: Пе́ния и мольбы́ Де́во прие́млющи твои́х рабо́в, изба́ви лю́тых страсте́й и боле́зней, моли́твами твои́ми, на́ми пречи́стая Боже́ственному твоему́ кро́ву притека́ющаго.
Досто́йно е́сть:
Ексапостила́рий.
Подо́бен: Посети́л ны́ е́сть:
В ми́лости бла́же, при́зри твои́м о́ком на моле́ние на́с, сше́дшихся в хра́м тво́й святы́й дне́сь, пома́зати Боже́ственным еле́ем неду́гующаго раба́ твоего́.
Та́же стихи́ры, гла́с 4.
Подо́бен: Да́л еси́ зна́мение:
Да́л еси́ благода́ть твою́, твои́ми благопремени́телю апо́столы человеколю́бче, еле́ем святы́м твои́м цели́ти все́х я́звы же и неду́ги: те́мже к еле́ю твоему́ ве́рно приступа́ющаго, и ны́не я́ко благоутро́бен освяти́, поми́луй, от вся́каго неду́га очи́сти, и пи́щи нетле́нныя твоея́ сподо́би, Го́споди.
При́зри непостижи́ме с небесе́, я́ко благоутро́бен, руко́ю неви́димою твое́ю зна́менав человеколю́бче на́ша чу́вства, еле́ем твои́м Боже́ственным, притека́ющему к тебе́ ве́рно, и прося́щему прегреше́ний оставле́ние да́руй, и исцеле́ние души́ и те́лу, да любо́вию просла́вит тя́, велича́я держа́ву твою́.
Пома́занием еле́а твоего́, и свяще́нников человеколю́бче осяза́нием, раба́ твоего́ освяти́ свы́ше, неду́гов свободи́, душе́вныя же скве́рны очи́сти, омы́й спа́се, и многоплете́нных собла́знов изба́ви: боле́зни утиши́, обстоя́ние отжени́ и ско́рби потреби́, я́ко ще́др и благоутро́бен.
Сла́ва, и ны́не, богоро́дичен: Тебе́ чисте́йшую Царе́ву пала́ту молю́ многопе́тая, у́м мо́й очи́сти оскверне́нный вся́кими греха́ми, и жили́ще кра́сное преБоже́ственныя Тро́ицы сотвори́, я́ко да си́лу твою́ и безме́рную ми́лость велича́ю спаса́емый, непотре́бный ра́б тво́й.
Та́же, Трисвято́е. Пресвята́я Тро́ице: По О́тче на́ш: Я́ко твое́ е́сть Ца́рство:
Та́же тропа́рь, гла́с 4: Ско́рый в заступле́нии еди́н сы́й Христе́, ско́рое свы́ше покажи́ посеще́ние стра́ждущему рабу́ твоему́, изба́ви неду́гов, и го́рьких боле́зней: воздви́гни во е́же пе́ти тя́ и сла́вити непреста́нно, моли́твами Богоро́дицы, еди́не человеколю́бче.
По си́х же диа́кон, или́ пе́рвый от свяще́нников, ектению́ сию́:
Ми́ром Го́споду помо́лимся:
О свы́шнем ми́ре:
О ми́ре всего́ ми́ра:
О святе́м хра́ме се́м, и с ве́рою:
О е́же благослови́тися еле́ю сему́ си́лою и де́йством и наи́тием Свята́го Ду́ха, Го́споду помо́лимся.
О рабе́ Бо́жии, и́мярек, и о е́же в Бо́зе посеще́нии его́, и е́же приити́ на него́ благода́ти Свята́го Ду́ха, Го́споду помо́лимся.
О е́же изба́витися ему́ и на́м от вся́кия ско́рби, гне́ва и ну́жды:
Заступи́, спаси́, поми́луй, и сохрани́ его́ и на́с Бо́же:
Пресвяту́ю, пречи́стую:
[зри́] Та́же глаго́лет пе́рвый от свяще́нников моли́тву еле́а над канди́лом. Ве́домо бу́ди, я́ко в вели́цей це́ркви, вме́сто воды́, вино́ в канди́ло молитвома́слия влага́ют.
Го́споду помо́лимся. Го́споди поми́луй.
Го́споди, ми́лостию и щедро́тами твои́ми исцеля́яй сокруше́ния ду́ш и теле́с на́ших: са́м Влады́ко, освяти́ еле́й се́й, я́коже бы́ти помазу́ющымся от него́ во исцеле́ние: и в премене́ние вся́кия стра́сти, скве́рны пло́ти и ду́ха, и вся́каго зла́: да и в се́м просла́вится твое́ пресвято́е и́мя, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Свяще́нницы же про́чии ти́хо ку́пно с ни́м чту́т моли́тву ту́южде.
Во ели́ко же глаго́лется моли́тва от свяще́нников, пою́тся тропари́ сия́.
Гла́с 4: Ско́рый в заступле́нии еди́н сы́й Христе́, ско́рое свы́ше покажи́ посеще́ние стра́ждущему рабу́ твоему́: изба́ви неду́гов, и го́рьких боле́зней: воздви́гни во е́же пе́ти тя́ и сла́вити непреста́нно, моли́твами Богоро́дицы, еди́не человеколю́бче.
Душе́вныма очи́ма ослепле́н, к тебе́ Христе́ прихожду́, я́коже слепы́й от рожде́ния, в покая́нии зову́ тебе́: ми́лостив на́м бу́ди, еди́не благопремени́телю.
Гла́с 3: Ду́шу мою́ Го́споди во гресе́х вся́ческих, и безме́стными дея́ньми лю́те разсла́бленную, воздви́гни Боже́ственным твои́м предста́тельством, я́коже и разсла́бленнаго воздви́гл еси́ дре́вле, да зову́ ти спаса́емь: ще́дрый, да́ждь ми́ Христе́ исцеле́ние.
Гла́с 2: Я́ко Госпо́день ученик восприя́л еси́ пра́ведне ева́нглие: я́ко му́ченик и́маши е́же неопи́санное: дерзнове́ние, я́ко бра́т Бо́жий: е́же моли́тися, я́ко иера́рх. моли́ Христа́ Бо́га, спасти́ся душа́м на́шым.
Гла́с 4: О́тчее единоро́дное Бо́г сло́во, прише́дшее к на́м в после́дния дни́, Иа́кове Боже́ственне, пе́рваго тя́ показа́ иерусали́мляном па́стыря и учи́теля, и ве́рнаго строи́теля та́инств духо́вных: те́мже тя́ вси́ чти́м, апо́столе.
Гла́с 3: В ми́рех свя́те, священноде́йствитель показа́лся еси́: Христо́во бо преподо́бне ева́нглие испо́лнив, положи́л еси́ ду́шу твою́ о лю́дех твои́х, и спа́сл еси́ непови́нныя от сме́рти: сего́ ра́ди освяти́лся еси́, я́ко вели́кий таи́нник Бо́жия благода́ти.
Гла́с то́йже: Вели́ка обре́те в беда́х тя́ побо́рника вселе́нная, страстоте́рпче, язы́ки побежда́юща: я́коже у́бо ли́еву низложи́л еси́ горды́ню, и на по́двиг дерзнове́нна сотвори́в не́стора: та́ко свя́те дими́трие, Христу́ Бо́гу моли́ся, дарова́ти на́м ве́лию ми́лость.
Гла́с то́йже: Страстоте́рпче святы́й, и целе́бниче пантелеи́моне. моли́ ми́лостиваго Бо́га, да прегреше́ний оставле́ние пода́ст душа́м на́шым.
Гла́с 8: Святи́и безсре́бренницы и чудотво́рцы, посети́те не́мощи на́шя: ту́не прия́сте, ту́не дади́те на́м.
Гла́с 2: Вели́чия твоя́ де́вственниче, кто́ пове́сть? то́чиши бо чудеса́, и излива́еши исцеле́ния, и мо́лишися о душа́х на́ших, я́ко богосло́в и дру́г Христо́в.
Богоро́дичен: Моле́ние те́плое и стена́ необори́мая, ми́лости исто́чниче, ми́рови прибе́жище, приле́жно вопие́м ти́: Богоро́дице Влады́чице предвари́, и от бе́д изба́ви ны́, еди́на вско́ре предста́тельствующая.
Диа́кон: Во́нмем.
Свяще́нник пе́рвый: Ми́р все́м.
Ли́к: И ду́хови твоему́.
Диа́кон: Прему́дрость, во́нмем.
Чте́ц, проки́мен, гла́с 1: Бу́ди Госпо́дь ми́лость твоя́ на на́с, я́коже упова́хом на тя́.
Сти́х: Ра́дуйтеся пра́веднии о Го́споде, пра́вым подоба́ет похвала́.
Апо́стол: Собо́рнаго посла́ния Иа́ковля чте́ние.
Ве́домо же бу́ди, я́ко апо́стол от диа́кона чте́тся, зача́ло 57:
Бра́тие о́браз приими́те злострада́ния и долготерпе́ния, проро́ки, и́же глаго́лаша и́менем Госпо́дним. Се́ блажи́м терпя́щыя: терпе́ние и́овле слы́шасте, и кончи́ну Госпо́дню ви́десте, я́ко многоми́лостив е́сть Госпо́дь, и ще́др. Пре́жде же все́х, бра́тие моя́, не клени́теся ни не́бом, ни земле́ю, ни ино́ю ко́ею кля́твою: бу́ди же ва́м, е́же е́й, е́й, и е́же ни́, ни́: да не в лицеме́рие впаде́те. Злостра́ждет ли кто́ в ва́с? да моли́тву де́ет. благоду́шствует ли кто́? да пое́т. Боли́т ли кто́ в ва́с? да призове́т пресви́теры церко́вныя, и да моли́тву сотворя́т над ни́м, пома́завше его́ еле́ем во и́мя Госпо́дне. И моли́тва ве́ры спасе́т боля́щаго, и воздви́гнет его́ Госпо́дь: и а́ще грехи́ бу́дет сотвори́л, отпу́стятся ему́. Испове́дайте у́бо дру́г дру́гу согреше́ния, и моли́теся дру́г за дру́га, я́ко да исцеле́ете: мно́го бо мо́жет моли́тва пра́веднаго поспешеству́ема.
Свяще́нник пе́рвый: Ми́р ти́.
Аллилу́иа. Гла́с 8.
Сти́х: Ми́лость и су́д воспою́ тебе́ Го́споди.
Ева́нглие от луки́, зача́ло 53:
Во вре́мя о́но, зако́нник не́кий приступи́ ко Иису́су, искуша́я его́, и глаго́ля: учи́телю, что́ сотвори́в живо́т ве́чный насле́дую? О́н же рече́ к нему́: в зако́не что́ пи́сано е́сть? ка́ко чте́ши? О́н же отвеща́в рече́: возлю́биши Го́спода Бо́га твоего́ от всего́ се́рдца твоего́, и от всея́ души́ твоея́, и все́ю кре́постию твое́ю, и все́м помышле́нием твои́м: и бли́жняго своего́ я́ко са́м себе́. Рече́ же ему́: пра́во отвеща́, сие́ сотвори́ и жи́в бу́деши. О́н же хотя́ оправди́тися са́м, рече́ ко Иису́су: и кто́ е́сть бли́жний мо́й? Отвеща́в же Иису́с рече́: челове́к не́кий схожда́ше от иерусали́ма во иерихо́н, и в разбо́йники впаде́, и́же совле́кше его́, и я́звы возло́жше отидо́ша, оста́вльше е́ле жи́ва су́ща. По слу́чаю же свяще́нник не́кий схожда́ше путе́м те́м: и ви́дев его́, мимои́де. та́кожде же и леви́т, бы́в на то́м ме́сте, прише́д и ви́дев мимои́де. Самаряни́н же не́кто гряды́й прии́де над него́, и ви́дев его́ милосе́рдова. И присту́пль обвяза́ стру́пы его́, возлива́я ма́сло и вино́: всади́в же его́ на сво́й ско́т, приведе́ его́ в гости́нницу, и прилежа́ ему́. И нау́трия изше́д, изъе́м два́ сре́бреника, даде́ гости́ннику, и рече́ ему́: прилежи́ ему́, и е́же а́ще прииждиве́ши, а́з, егда́ возвращу́ся, возда́м ти́. Кто́ у́бо от те́х трие́х бли́жний мни́т ти ся бы́ти впа́дшему в разбо́йники? О́н же рече́: сотвори́вый ми́лость с ни́м. рече́ же ему́ Иису́с: иди́ и ты́ твори́ та́кожде.
Та́же: Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
Го́споди поми́луй, три́жды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии и оставле́нии грехо́в раба́ Бо́жия, и́мярек.
Го́споди поми́луй, три́жды.
О е́же прости́тися ему́ вся́кому согреше́нию, во́льному и нево́льному, Го́споду помо́лимся.
Го́споди поми́луй, три́жды.
И возгла́с: Я́ко ми́лостив и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Диа́кон: Го́споду помо́лимся:
Ли́к: Го́споди поми́луй.
Свяще́нник моли́тву:
Безнача́льне, ве́чне, свя́те святы́х, единоро́днаго твоего́ Сы́на низпосла́вый, исцеля́ющаго вся́кий неду́г, и вся́ку я́зю ду́ш и теле́с на́ших, низпосли́ свята́го твоего́ ду́ха, и освяти́ еле́й се́й, и сотвори́ и́ помазу́ющемуся твоему́ рабу́ и́мярек, в соверше́нное избавле́ние грехо́в его́ в насле́дие Ца́рствия небе́снаго.
Ве́домо бу́ди, я́ко не́цыи моли́тву у́бо сию́ да́же до зде́ то́кмо глаго́лют, с возглаше́нием:
Твое́ бо е́сть е́же ми́ловати:
Не́цыи же да́же до конца́ глаго́лют:
Ты́ бо еси́ Бо́г ве́лий и ди́вен, храня́й заве́т тво́й и ми́лость твою́ лю́бящым тя́, дая́й избавле́ние грехо́в, святы́м твои́м о́троком Иису́сом Христо́м: па́ки рожде́й на́с от греха́: просвеща́яй слепы́я, исправля́яй низве́рженныя, любя́й пра́ведныя и гре́шныя ми́луяй: па́ки изведы́й на́с от тьмы́ и се́ни сме́ртныя, глаго́ляй су́щым во у́зах: изыди́те, и су́щым во тьме́, откры́йтеся. возсия́ бо в сердца́х на́ших све́т ве́дения лица́ его́, отне́леже на́с ра́ди на земли́ яви́лся е́сть, и с челове́ки поживе́: прие́мшым тя́ да́л е́сть вла́сть ча́дом Бо́жиим бы́ти: ба́нею па́ки бытия́ сыноположе́ние на́м дарова́л е́сть, и неприча́стны на́с сотвори́л е́сть от наси́льства диа́воля. поне́же не благоволи́л еси́ кро́вию очи́ститися, но еле́ем святы́м да́л еси́ о́браз креста́ его́, во е́же бы́ти на́м Христо́ву ста́ду, Ца́рскому свяще́нию, язы́ку свято́му, и очи́стивый ны́ водо́ю, и освяти́вый ду́хом твои́м святы́м. са́м Влады́ко Го́споди, да́ждь благода́ть на́м в служе́ние твое́ сие́, я́коже да́л еси́ моисе́ю уго́днику твоему́, и саму́илу возлю́бленному твоему́, и иоа́нну избра́нному твоему́, и все́м во вся́ком ро́де и ро́де благоугоди́вшым тебе́: си́це сотвори́ и на́с бы́ти служи́телей но́ваго твоего́ заве́та над еле́ем си́м, его́же усво́ил еси́ честно́ю кро́вию Христа́ твоего́ да совле́кшеся мирски́х похоте́й у́мрем греху́, и поживе́м пра́вде, обле́кшеся в него́ пома́занием освяще́ния, хотя́щаго еле́а навести́ся. Бу́ди Го́споди, еле́й се́й, еле́й ра́дования, еле́й освяще́ния, оде́жда Ца́рская, броня́ си́лы, вся́каго диа́вольскаго де́йства отгна́ние, печа́ть ненаве́тная, ра́дование се́рдца, весе́лие ве́чное. да и си́м помазу́емии па́ки рожде́ния, стра́шни бу́дут сопроти́вным, и возсия́ют во све́тлостех святы́х твои́х, не иму́ще скве́рны или́ вра́ски: и да прии́мутся в ве́чныя твоя́ упокое́ния, и восприи́мут по́честь го́рняго зва́ния.
Твое́ бо е́сть, е́же ми́ловати и спаса́ти ны́ Бо́же на́ш: и тебе́ сла́ву возсыла́ем, со единоро́дным твои́м Сы́ном, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
И по моли́тве взе́млет иере́й струче́ц, и омочи́в и во святы́й еле́й, и помазу́ет боля́щаго крестообра́зно, на челе́, на ноздря́х, на лани́тех, на усте́х, на пе́рсех, на рука́х на о́бе стране́, глаго́ля моли́тву сию́:
О́тче святы́й, врачу́ ду́ш и теле́с, посла́вый единоро́днаго твоего́ Сы́на, Го́спода на́шего Иису́са Христа́, вся́кий неду́г исцеля́ющаго, и от сме́рти избавля́ющаго, исцели́ и раба́ твоего́, и́мярек, от обдержа́щия его́ теле́сныя и душе́вныя не́мощи, и оживотвори́ его́ благода́тию Христа́ твоего́: моли́твами пресвяты́я Влады́чицы на́шея Богоро́дицы, и Присноде́вы Мари́и: предста́тельствы честны́х небе́сных си́л безпло́тных: си́лою Честна́го и Животворя́щаго Креста́: честна́го сла́внаго Проро́ка, Предте́чи и Крести́теля Иоа́нна: святы́х сла́вных и всехва́льных апо́столов: святы́х сла́вных, и добропобе́дных му́чеников: преподо́бных и богоно́сных оте́ц на́ших: святы́х и исцели́телей безсре́бренников Космы́ и Дамиа́на, ки́ра и Иоа́нна, пантелеи́мона и ермола́а, сампсо́на и диоми́да, фо́тиа и Ники́ты: святы́х и пра́ведных богооте́ц, иоаки́ма и а́нны, и все́х святы́х.
Я́ко ты́ еси́ исто́чник исцеле́ний, Бо́же на́ш, и тебе́ сла́ву возсыла́ем, со единоро́дным твои́м Сы́ном, и единосу́щным твои́м ду́хом, ны́не и при́сно, и во ве́ки веко́в, ами́нь.
Сия́ моли́тва глаго́лется от еди́наго коего́ждо свяще́нника по е́же рещи́ ева́нглие и моли́тву, помазу́ющаго вку́пе еле́ем неду́гующаго.
Диа́кон: Во́нмем.
Свяще́нник вторы́й: Ми́р все́м.
Проки́мен, гла́с 2:
Кре́пость моя́ и пе́ние мое́ Госпо́дь, и бы́сть мне́ во спасе́ние.
Сти́х: Наказу́я наказа́ мя Госпо́дь, сме́рти же не предаде́ мя́.
Апо́стол, к ри́мляном, зача́ло 116.
Бра́тие, до́лжни есмы́ мы́ си́льнии не́мощи немощны́х носи́ти, и не себе́ угожда́ти. Ки́йждо же ва́с бли́жнему да угожда́ет во благо́е к созда́нию. И́бо и Христо́с не себе́ угоди́, но я́коже е́сть пи́сано: поноше́ния понося́щих тебе́ нападо́ша на мя́. Ели́ка бо преднапи́сана бы́ша, в на́ше наказа́ние преднаписа́шася: да терпе́нием и утеше́нием писа́ний упова́ние и́мамы. Бо́г же терпе́ния и утеше́ния, да да́ст ва́м то́жде му́дрствовати дру́г ко дру́гу о Христе́ Иису́се: Да единоду́шно еди́ными усты́ сла́вите Бо́га и отца́ Го́спода на́шего Иису́са Христа́. Те́мже прие́млите дру́г дру́га, я́коже и Христо́с прия́т ва́с во сла́ву Бо́жию.
Свяще́нник вторы́й: Ми́р ти́.
Аллилу́иа, гла́с 5.
Сти́х: Ми́лости твоя́ Го́споди во ве́к воспою́.
Свяще́нник вторы́й:
Ева́нглие от луки́, зача́ло 94:
Во вре́мя о́но, прии́де Иису́с во иерихо́н. И се́ му́ж нарица́емый закхе́й, и се́й бе́ ста́рей мытаре́м, и то́й бе́ бога́т: И иска́ше ви́дети Иису́са, кто́ есть, и не можа́ше от наро́да, я́ко во́зрастом ма́л бе́. И предите́к возле́зе на я́годичину, да ви́дит, я́ко туде́ хотя́ше мину́ти. И я́ко прии́де на ме́сто, воззре́в Иису́с, ви́дев его́, и рече́ к нему́: закхе́е, потща́вся сле́зи, дне́сь бо в дому́ твое́м подоба́ет ми́ бы́ти. И потща́вся сле́зе, и прия́т его́ ра́дуяся. И ви́девше вси́ ропта́ху, глаго́люще: я́ко ко гре́шну му́жу вни́де вита́ти. Ста́в же закхе́й, рече́ ко Го́споду: се́ по́л име́ния моего́, Го́споди, да́м ни́щым, и а́ще кого́ чи́м оби́дех, возвращу́, четвери́цею. Рече́ же к нему́ Иису́с: я́ко дне́сь спасе́ние до́му сему́ бы́сть, зане́ и се́й Сы́н Аавраа́мль е́сть. Прии́де бо Сы́н челове́чь взыска́ти и спасти́ поги́бшаго.
Диа́кон же:
Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
Я́ко ми́лостив, и человеколю́бец бо́г:
Свяще́нник моли́тву:
Бо́же вели́кий, и вы́шний от всея́ тва́ри покланя́емый, прему́дрости исто́чниче, бла́гости вои́стинну неизсле́димая бе́здно, и благоутро́бия неопределя́емая пучи́но: са́м человеколю́бче Влады́ко, преве́чных и ди́вных Бо́же, его́же никто́же от челове́к помышля́яй мо́жет пости́гнути? при́зри, услы́ши на́с недосто́йных рабо́в твои́х, и иде́же о вели́цем и́мени твое́м еле́й се́й прино́сим, низпосли́ твоего́ да́ра исцеле́ния, и оставле́ние грехо́в, и исцели́ его́ во мно́жестве ми́лости твоея́. Е́й, Го́споди благопремени́телю, еди́не ми́лостиве и человеколю́бче, ка́яйся о зло́бах на́ших: ве́дый, я́ко належи́т по́мысл челове́ка на лука́вая от ю́ности его́: не хотя́й сме́рти гре́шника, но я́ко обрати́тися и жи́ву бы́ти ему́: гре́шных ра́ди спасе́ния вочелове́чивыйся Бо́г сы́й, и созда́выйся за созда́ние твое́. ты́ еси́ реки́й: не приидо́х призва́ти пра́ведныя, но гре́шныя в покая́ние: ты́ еси́, овча́ взыска́вый заблу́ждшее: ты́ еси́, поги́бшую дра́хму приле́жно взыска́вый, и обреты́й: ты́ еси́ реки́й, я́ко гряду́щаго ко мне́ не изжену́ во́н: ты́ еси́, и́же блудни́цы честне́и твои́ но́зе слеза́ми омочи́вшия не возгнуша́выйся: ты́ еси́ реки́й: ели́жды а́ще паде́ши, воста́ни, и спасе́шися: ты́ еси́ реки́й, я́ко ра́дость быва́ет на небеси́ о еди́ном гре́шнице ка́ющемся. са́м при́зри, благоутро́бный Влады́ко, с высоты́ святы́я твоея́, соосени́в на́с гре́шных и недосто́йных рабо́в твои́х благода́тию Свята́го Ду́ха в ча́с се́й, и всели́ в раба́ твоего́, и́мярек, позна́вшаго своя́ согреше́ния, и присту́пльшаго к тебе́ ве́рою: и прии́м свои́м ти́ человеколю́бием, а́ще что́ согреши́л е́сть сло́вом, или́ де́лом, или́ помышле́нием, прости́в очи́сти его́, и чи́ста сотвори́ от вся́каго греха́, и при́сно спребыва́я ему́, сохрани́ про́чее ле́то живота́ его́, ходя́ща во оправда́ниих твои́х во е́же не ктому́ бы́ти ему́ посмея́ние диа́волу: я́ко да и в не́м просла́вится пресвято́е и́мя твое́.
Возгла́с: Твое́ бо е́сть е́же ми́ловати, и спаса́ти ны́, Христе́ Бо́же, и тебе́ сла́ву возсыла́ем со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
По моли́тве же а́бие вторы́й иере́й взе́млет струче́ц вторы́й, и омочи́в и во святы́й еле́й помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
Диа́кон же: Во́нмем:
Свяще́нник тре́тий: Ми́р все́м.
Проки́мен, гла́с 3:
Госпо́дь просвеще́ние мое́ и спаси́тель мо́й, кого́ убою́ся?
Сти́х: Госпо́дь защи́титель живота́ моего́, от кого́ устрашу́ся?
Апо́стол к кори́нфяном, зача́ло 153.
Бра́тие, вы́ есте́ те́ло Христо́во, и у́ди от ча́сти. И о́вы у́бо положи́ Бо́г в це́ркви, пе́рвее апо́столы, второ́е проро́ки, тре́тие учи́тели, пото́м же си́лы, та́же дарова́ния исцеле́ний, заступле́ния, правле́ния, ро́ди язы́ков. Еда́ вси́ апо́столи? еда́ вси́ проро́цы? еда́ вси́ учи́тели? еда́ вси́ си́лы? Еда́ вси́ дарова́ния и́мут исцеле́ний? Еда́ вси́ язы́ки глаго́лют? еда́ вси́ сказу́ют? Ревну́йте же дарова́ний бо́льших: и еще́ по превосхожде́нию пу́ть ва́м показу́ю. А́ще язы́ки челове́ческими глаго́лю и а́нгельскими, любве́ же не и́мам, бы́х (я́ко) ме́дь звеня́щи, или́ кимва́л звяца́яй. И а́ще и́мам проро́чество и ве́м та́йны вся́, и ве́сь ра́зум: и а́ще и́мам всю́ ве́ру, я́ко и го́ры преставля́ти, любве́ же не и́мам, ничто́же е́смь. И а́ще разда́м вся́ име́ния моя́, и а́ще преда́м те́ло мое́, во е́же сожещи́ е́: любве́ же не и́мам, ника́я по́льза ми́ е́сть. Любы́ долготерпи́т, милосе́рдствует: любы́ не зави́дит: любы́ не превозно́сится, не горди́тся: Ни безчи́нствует, не и́щет своя́ си́, не раздража́ется, не мы́слит зла́: не ра́дуется о непра́вде, ра́дуется же о и́стине: Вся́ лю́бит, всему́ ве́ру е́млет, вся́ упова́ет, вся́ те́рпит. Любы́ николи́же отпа́дает.
Свяще́нник тре́тий: Ми́р ти́.
Диа́кон: Прему́дрость:
Аллилу́иа, гла́с 2.
Сти́х: На тя́ Го́споди упова́х, да не постыжу́ся в ве́к.
Свяще́нник тре́тий чте́т:
Ева́нглие от Матфе́а, зача́ло 34 от полу́.
Во вре́мя о́но, призва́в Иису́с обана́десять ученики́ своя́, даде́ и́м вла́сть на дусе́х нечи́стых, я́ко да изго́нят и́х, и цели́ти вся́к неду́г, и вся́ку боле́знь. Сия́ обана́десять посла́ Иису́с, запове́да и́м, глаго́ля: на пу́ть язы́к не иди́те, и во гра́д самаря́нский не вни́дите. Иди́те же па́че ко овца́м поги́бшым до́му изра́илева. Ходя́ще же пропове́дуйте, глаго́люще: я́ко прибли́жися Ца́рствие небе́сное. Боля́щыя исцеля́йте, прокаже́нныя очища́йте, ме́ртвыя воскреша́йте, бе́сы изгоня́йте: ту́не прия́сте, ту́не дади́те.
Диа́кон же а́бие глаго́лет ектению́ сию́:
Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
И возгла́с: Я́ко ми́лостив:
Диа́кон: Го́споду помо́лимся.
Свяще́нник глаго́лет моли́тву:
Влады́ко вседержи́телю, святы́й Царю́, наказу́яй, и не умерщвля́яй, утвержда́яй низпа́дающыя, и возводя́й низве́рженныя, теле́сныя ско́рби исправля́яй челове́ков: мо́лимся тебе́ Бо́же на́ш, я́ко да наведе́ши ми́лость твою́ на еле́й се́й, и на помазу́ющыяся от него́ во и́мя твое́: да бу́дет и́м во исцеле́ние души́ же и те́ла, и во очище́ние и измене́ние вся́кия стра́сти, и вся́каго неду́га, и я́зи, и вся́кия скве́рны пло́ти и ду́ха. Ей, Го́споди, враче́бную твою́ си́лу с небесе́ низпосли́, прикосни́ся телеси́, угаси́ огне́вицу, укроти́ стра́сть, и вся́кую не́мощь тая́щуюся. Бу́ди вра́чь раба́ твоего́, и́мярек, воздви́гни его́ от одра́ боле́зненнаго, и от ло́жа озлобле́ния це́ла и всесоверше́нна, да́руй его́ це́ркви твое́й благоугожда́юща и творя́ща во́лю твою́.
Возгла́с: Твое́ бо е́сть, е́же ми́ловати и спаса́ти ны́ Бо́же на́ш: и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
По моли́тве же тре́тий иере́й взе́млет струче́ц тре́тий, и омочи́в и во святы́й еле́й, и помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
Диа́кон: Во́нмем.
Свяще́нник четве́ртый: Ми́р все́м.
Проки́мен, гла́с 4:
Во́ньже а́ще де́нь призову́ тя, ско́ро услы́ши мя́.
Сти́х: Го́споди, услы́ши моли́тву мою́, и во́пль мо́й.
Апо́стол к кори́нфяном, зача́ло 182.
Бра́тие, вы́ есте́ це́ркви Бо́га жи́ва, я́коже рече́ бо́г: я́ко вселю́ся в ни́х и похожду́, и бу́ду и́м Бо́г, и ти́и бу́дут мне́ лю́дие. Те́мже изыди́те от среды́ и́х, и отлучи́теся, глаго́лет Госпо́дь, и нечистоте́ не прикаса́йтеся, и а́з прииму́ вы́. И бу́ду ва́м во отца́, и вы́ бу́дете мне́ в сы́ны и дще́ри, глаго́лет Госпо́дь вседержи́тель. Сицева́ у́бо иму́ще обетова́ния, о возлю́бленнии, очи́стим себе́ от вся́кия скве́рны пло́ти и ду́ха, творя́ще святы́ню в стра́се Бо́жии.
Свяще́нник: Ми́р ти́.
Аллилу́иа, гла́с 2.
Сти́х: Терпя́ потерпе́х Го́спода, и вня́т ми́.
Свяще́нник четве́ртый:
Ева́нглие от Матфе́а, зача́ло 26.
Во вре́мя о́но, прише́д Иису́с в до́м петро́в, ви́де те́щу его́ лежа́щу, и огне́м жего́му. И прикосну́ся руце́ ея́, и оста́ви ю́ о́гнь: и воста́, и служа́ше ему́. По́зде же бы́вшу, приведо́ша к нему́ бе́сны мно́ги, и изгна́ ду́хи сло́вом, и вся́ боля́щыя исцели́. Да сбу́дется рече́нное иса́ием проро́ком глаго́лющим: то́й неду́ги на́шя прия́т, и боле́зни понесе́. Ви́дев же Иису́с мно́ги наро́ды о́крест себе́, повеле́ ити́ на о́н по́л. И присту́пль еди́н кни́жник, рече́ ему́: учи́телю, иду́ по тебе́, а́може а́ще и́деши. Глаго́ла ему́ Иису́с: ли́си я́звины и́мут, и пти́цы небе́сныя гне́зда: Сы́н же челове́ческий не и́мать где́ главы́ подклони́ти. Други́й же от учени́к его́ рече́ ему́: Го́споди, повели́ ми пре́жде ити́, и погребсти́ отца́ моего́. Иису́с же рече́ ему́: гряди́ по мне́, и оста́ви ме́ртвых погребсти́ своя́ мертвецы́. И вле́зшу ему́ в кора́бль, по не́м идо́ша ученицы́ его́.
Диа́кон же:
Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
И возгла́с: Я́ко ми́лостив:
Диа́кон: Го́споду помо́лимся.
Свяще́нник моли́тву:
Бла́же и человеколю́бче, благоутро́бне и многоми́лостиве Го́споди, мно́гий в ми́лости, и бога́тый в благосты́ни, о́тче щедро́т, и Бо́же вся́каго утеше́ния, укрепи́вый ны́ святы́ми твои́ми Апо́столами, еле́ем с моли́твою не́мощи люде́й цели́ти: са́м и еле́й се́й вчини́ в цельбу́ от него́ помазу́ющымся, в премене́ние вся́каго неду́га, и вся́кия я́зи, во избавле́ние зо́л, ча́ющым е́же от Тебе́ спасе́ния. е́й, Влады́ко, Го́споди Бо́же на́ш, мо́лим ти ся всеси́льне, е́же спасти́ вся́ ны́, еди́не ду́ш же и теле́с врачу́, освяти́ вся́ ны́: вся́к неду́г исцеля́яй, исцели́ и раба́ твоего́, и́мярек, воздви́гни его́ от одра́ боле́зненнаго ми́лостию твоея́ бла́гости, посети́ его́ ми́лостию и щедро́тами твои́ми: отжени́ от него́ вся́кую боле́знь и не́мощь, я́ко да воста́в руко́ю твое́ю кре́пкою, порабо́тает тебе́ со вся́ким благодаре́нием: я́ко да и ны́не причаща́ющеся твоего́ неизглаго́ланнаго человеколю́бия, пое́м и сла́вим тя́, творя́щаго вели́кая и чу́дная, сла́вная же и изря́дная.
Твое́ бо е́сть, е́же ми́ловати, и спаса́ти ны́ Бо́же на́ш:
По моли́тве же а́бие четве́ртый иере́й взе́млет струче́ц четве́ртый, и омочи́в и́ во святы́й еле́й, и помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
Диа́кон: Во́нмем:
Иере́й пя́тый: Ми́р все́м.
Проки́мен, гла́с 5:
Ты́ Го́споди сохрани́ши ны́, и соблюде́ши ны́ от ро́да сего́, и во ве́к.
Сти́х: Спаси́ мя Го́споди, я́ко оскуде́ преподо́бный.
Диа́кон: Прему́дрость.
Апо́стол к кори́нфяном, зача́ло 168.
Бра́тие, не хощу́ ва́с не ве́дети о ско́рби на́шей, бы́вшей на́м во аси́и, я́ко по премно́гу и па́че си́лы отяготи́хомся, я́ко не наде́ятися на́м и жи́ти. Но са́ми в себе́ осужде́ние сме́рти име́хом: да не наде́ющеся бу́дем на ся́, но на Бо́га возставля́ющаго ме́ртвыя: И́же от толи́кия сме́рти изба́вил ны́ е́сть, и избавля́ет: на́ньже и упова́хом, я́ко и еще́ изба́вит: Поспеша́ющым и ва́м по на́с моли́твою: да от мно́г ли́ц е́же в на́с дарова́ние, мно́гими благодари́тся о ва́с.
Свяще́нник: Ми́р ти́.
Аллилу́иа, гла́с 5.
Сти́х: Ми́лости твоя́ Го́споди, во ве́к воспою́.
Ева́нглие от Матфе́а, зача́ло 104.
Рече́ Госпо́дь при́тчу сию́: уподо́бися Ца́рствие небе́сное десяти́м де́вам, я́же прия́ша свети́льники своя́, и изыдо́ша в сре́тение жениху́. Пя́ть же бе́ от ни́х мудры́, и пя́ть юро́дивы. Юро́дивыя же, прие́мше свети́льники своя́, не взя́ша с собо́ю еле́а. Му́дрыя же прия́ша еле́й в сосу́дех, со свети́льники свои́ми. Косня́щу же жениху́, воздрема́шася вся́, и спа́ху. Полу́нощи же во́пль бы́сть: се́ жени́х гряде́т, исходи́те в сре́тение его́. Тогда́ воста́вше вся́ де́вы ты́я, и украси́ша свети́льники своя́. Юро́дивыя же му́дрым ре́ша: дади́те на́м от еле́а ва́шего, я́ко свети́льницы на́ши угаса́ют. Отвеща́ша же му́дрыя, глаго́люще: еда́ ка́ко не доста́нет на́м и ва́м? иди́те же па́че к продаю́щым, и купи́те себе́. Иду́щым же и́м купи́ти, прии́де жени́х, и гото́выя внидо́ша с ни́м на бра́ки: и затворе́ны бы́ша две́ри. Последи́ же приидо́ша и про́чыя де́вы, глаго́люще: Го́споди, Го́споди, отве́рзи на́м. О́н же отвеща́в рече́ и́м: ами́нь глаго́лю ва́м, не ве́м ва́с. Бди́те у́бо, я́ко не ве́сте дне́, ни часа́, во́ньже Сы́н челове́ческий прии́дет.
Диа́кон же:
Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
И возгла́с: Я́ко ми́лостив:
Диа́кон: Го́споду помо́лимся.
Свяще́нник моли́тву сию́:
Го́споди Бо́же на́ш, наказу́яй и па́ки исцеля́яй, воздвиза́яй от земли́ ни́ща, и от гно́ища возвыша́яй убо́гаго: сиро́т о́тче, и обурева́емых приста́нище, и неду́гующих врачу́, не́мощи на́шя неболе́зненно нося́й, и неду́ги на́шя прие́мляй: в ти́хости ми́луяй, превосходя́й беззако́ния, и изъима́яй непра́вды: ско́рый в по́мощь, и ко́сный во гне́в, ду́нувый на своя́ ученики́, и реки́й: приими́те ду́ха свята́го, и́мже а́ще оста́вите грехи́, оста́вятся и́м: прие́мляй гре́шных покая́ние, и вла́сть име́яй проща́ти грехи́ мно́гия и лю́тыя: и исцеле́ние подава́я все́м, в не́мощи и долгонеду́жии пребыва́ющым: и́же мене́ смире́ннаго и гре́шнаго, и недосто́йнаго раба́ твоего́ во мно́зех гресе́х сплете́ннаго, и страстьми́ сласте́й валя́ющагося, призва́вый во святы́й и превелича́йший степе́нь свяще́нства, и вни́ти во вну́треннее заве́сы, во свята́я святы́х, иде́же прини́кнути святи́и а́нгели жела́ют, и слы́шати ева́нгльский гла́с Го́спода Бо́га, и зре́ти самозра́чне лице́ свята́го возноше́ния, и наслажда́тися Боже́ственныя и свяще́нныя литурги́и. сподо́бивый мя́ священноде́йствовати пренебе́сныя твоя́ та́йны, и приноси́ти тебе́ да́ры же и же́ртвы о на́ших гресе́х, и людски́х неве́жествиих, и хода́тайствовати о слове́сных твои́х овца́х, да мно́гим и неизрече́нным твои́м человеколю́бием прегреше́ния и́х очи́стиши. са́м преблаги́й Царю́, внуши́ моли́тву мою́ в се́й ча́с же и святы́й де́нь, и на вся́кое вре́мя и ме́сто: и вонми́ гла́су моле́ния моего́, и рабу́ твоему́, и́мярек, в не́мощи душе́вной и теле́сной су́щему, исцеле́ние да́руй: подая́ ему́ оставле́ние грехо́в, и проще́ние согреше́ний, во́льных же и нево́льных: уврачу́й его́ я́звы неисце́льныя, вся́кий же неду́г, и вся́кую я́зю, да́руй ему́ душе́вное исцеле́ние. прикосну́выйся те́щи петро́ве, и оста́ви ю́ огне́вица, и воста́ и служа́ше тебе́: са́м Влады́ко, и рабу́ твоему́, и́мярек, пода́ждь врачева́ние, и премене́ние вся́кия тлетво́рныя боле́зни, и помяни́ бога́тыя твоя́ щедро́ты, и ми́лость твою́. помяни́, я́ко приле́жно належи́т помышле́ние челове́ка на лука́вая от ю́ности его́, и ни еди́н обрета́ется безгре́шен на земли́: ты́ бо еди́н кроме́ греха́ еси́, прише́дый и спасы́й челове́ческий ро́д, и свободи́вый на́с от рабо́ты вра́жия. а́ще бо в су́д вни́деши с рабы́ твои́ми, никто́же обря́щется чи́ст от скве́рны: но вся́кая уста́ заградя́тся, не иму́щая что́ отвеща́ти, зане́ я́коже ру́б пове́рженный, вся́кая пра́вда на́ша пред тобо́ю. сего́ ра́ди грехи́ ю́ности на́шея не помяни́ Го́споди: ты́ бо еси́ наде́жда ненаде́ющихся, и упокое́ние тружда́ющихся, и обремене́нных в беззако́ниих, и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
По моли́тве же а́бие пя́тый свяще́нник взе́млет струче́ц пя́тый, и омочи́в и́ во святы́й еле́й, помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
Диа́кон: Во́нмем.
Свяще́нник же шесты́й: Ми́р все́м.
Проки́мен, гла́с 6:
Поми́луй мя́ Бо́же по вели́цей ми́лости твое́й.
Сти́х: Се́рдце чи́сто сози́жди во мне́ Бо́же, и ду́х пра́в обнови́ во утро́бе мое́й.
Апо́стол к гала́том, зача́ло 213.
Бра́тие, пло́д духо́вный е́сть: любы́, ра́дость, ми́р, долготерпе́ние, бла́гость, милосе́рдие, ве́ра, кро́тость, воздержа́ние: на таковы́х не́сть зако́на. А и́же Христо́вы су́ть, пло́ть распя́ша со страстьми́ и похотьми́. А́ще живе́м ду́хом, ду́хом и да хо́дим. Не быва́им тщесла́вни, дру́г дру́га раздража́юще, дру́г дру́гу зави́дяще. Бра́тие, а́ще и впаде́т челове́к в не́кое прегреше́ние, вы́ духо́внии исправля́йте такова́го ду́хом кро́тости: блюды́й себе́: да не и ты́ искуше́н бу́деши. Дру́г дру́га тяготы́ носи́те, и та́ко испо́лните зако́н Христо́в.
Свяще́нник шесты́й: Ми́р ти́.
Диа́кон: Прему́дрость, во́нмем.
Аллилу́иа, гла́с 6.
Сти́х: Блаже́н му́ж боя́йся Го́спода, в за́поведех его́ восхо́щет зело́.
Диа́кон: Прему́дрость, про́сти услы́шим свята́го Ева́нглиа.
Ева́нглие от Матфе́а, зача́ло 62.
Во вре́мя о́но, вни́де Иису́с во страны́ ти́рския и сидо́нския. И се́ жена́ ханане́йска от преде́л те́х изше́дши, возопи́ к нему́, глаго́лющи: поми́луй мя́ Го́споди, Сы́не Дави́дов: дщи́ моя́ зле́ бесну́ется. О́н же не отвеща́ е́й словесе́. и присту́пльше ученицы́ его́, моля́ху его́, глаго́люще: отпусти́ ю́, я́ко вопие́т в сле́д на́с. О́н же отвеща́в рече́: не́смь по́слан, то́кмо ко овца́м поги́бшым до́му изра́илева. Она́ же прише́дши поклони́ся ему́, глаго́лющи: Го́споди, помози́ ми. О́н же отвеща́в рече́: не́сть добро́ отя́ти хле́ба ча́дом, и поврещи́ псо́м. Она́ же рече́: е́й, Го́споди, и́бо и пси́ ядя́т от крупи́ц па́дающих от трапе́зы господе́й свои́х. Тогда́ отвеща́в Иису́с, рече́ е́й: о же́но, ве́лия ве́ра твоя́, бу́ди тебе́, я́коже хо́щеши. и исцеле́ дщи́ ея́ от того́ часа́.
Диа́кон же: Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
Возгла́с: Я́ко ми́лостив.
Диа́кон: Го́споду помо́лимся:
Свяще́нник моли́тву сию́:
Благодари́м тя́ Го́споди Бо́же на́ш, благи́й человеколю́бче, и врачу́ ду́ш и теле́с на́ших, неду́ги на́шя неболе́зненно нося́й, его́же я́звою вси́ исцеле́хом: па́стырю до́брый, на взыска́ние прише́дый заблу́ждшаго овча́те, малоду́шным дая́й утеше́ние, и живо́т сокруше́ным: исто́чник кровоточи́выя дванадесятоле́тен бы́вший исцели́вый: дще́рь ханане́ину от лю́таго де́мона свободи́вый: до́лг дарова́вый двема́ должнико́ма, и гре́шной жене́ оставле́ние да́вый: исцеле́ние разсла́бленному дарова́вый, со оставле́нием грехо́в его́: мытаря́ сло́вом оправда́вый, и разбо́йника в после́днем его́ испове́дании прие́мый: грехи́ ми́ра взе́мый, и на кресте́ пригвозди́вый: тебе́ мо́лимся и тебе́ про́сим, в бла́гости твое́й, са́м осла́би, оста́ви, прости́ Бо́же беззако́ния, и грехи́ раба́ твоего́, и́мярек, согреше́ния его́ во́льная и нево́льная, я́же в ве́дении и не в ве́дении, я́же в преступле́нии, и в преслуша́нии, я́же в нощи́ и во дни́: или́ в кля́тве свяще́нничестей, или́ о́тчи, или́ ма́терни бы́сть: или́ очи́ма воззре́нием, или́ ве́ждома помава́нием: или́ прилежа́нием любоде́йства, или́ вкуше́нием блуда́: или́ в ко́ем лю́бо движе́нии пло́ти и ду́ха, отчужди́ся хоте́ния твоего́, и твоея́ святы́ни. А́ще же согреши́ то́йже и мы́, я́ко бла́г и непамятозло́бивый Бо́г и человеколю́бец прости́, не оставля́я его́ и на́с в скве́рное житие́ впа́сти, ниже́ в па́губныя пути́ тещи́. Е́й, Влады́ко Го́споди, услы́ши мя́ гре́шнаго в ча́с се́й за раба́ твоего́, и́мярек, и пре́зри я́ко непамятозло́бивый Бо́г согреше́ния его́ вся́: свободи́ его́ от ве́чныя му́ки: уста́ его́ твоего́ хвале́ния испо́лни: устне́ его́ отве́рзи к славосло́вию и́мене твоего́: ру́це его́ простри́ к де́ланию за́поведей твои́х: но́зе его́ к тече́нию благовествова́ния твоего́ испра́ви: вся́ его́ у́ды и мы́сль твое́ю укрепля́я благода́тию. Ты́ бо еси́ Бо́г на́ш, святы́ми твои́ми апо́столы запове́давый на́м, глаго́ля: ели́ка а́ще свя́жете на земли́, бу́дут свя́зана на небесе́х: и ели́ка а́ще разрешите́ на земли́, бу́дут разреше́на на небесе́х. и па́ки: и́хже а́ще оста́вите грехи́, оста́вятся и́м, и́же а́ще держите́, удержа́тся. и я́коже услы́шал еси́ езеки́ю в ско́рби души́ его́, в ча́с сме́рти его́, и не презре́л еси́ моле́ния его́: та́кожде и мене́ смире́ннаго и гре́шнаго и недосто́йнаго раба́ твоего́ услы́ши в ча́с се́й. ты́ бо еси́ Го́споди Иису́се Христе́, се́дмьдесят кра́т седмери́цею оставля́ти па́дающым в грехи́ повеле́вый, твое́ю бла́гостию и человеколю́бием: и ка́яйся о зло́бах на́ших, и ра́дуяйся о обраще́нии заблужде́нных: зане́ я́ко вели́чество твое́, та́ко и ми́лость твоя́: и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом: ны́не и при́сно, и во ве́ки веко́в, ами́нь.
По моли́тве же а́бие шесты́й свяще́нник взе́млет струче́ц шесты́й, и омочи́в и́ во святы́й еле́й, помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
Диа́кон: Во́нмем.
Свяще́нник же седмы́й: Ми́р все́м.
Проки́мен, гла́с 7:
Го́споди, да не я́ростию твое́ю обличи́ши мене́, ниже́ гне́вом твои́м нака́жеши мене́.
Сти́х: Поми́луй мя́ Го́споди, я́ко не́мощен е́смь.
Апо́стол к солу́няном, зача́ло 273.
Бра́тие, мо́лим вы́, вразумля́йте безчи́нныя, утеша́йте малоду́шныя, заступа́йте немощны́я, долготерпи́те ко все́м. Блюди́те, да никто́же зла́ за зло́ кому́ возда́ст: но всегда́ до́брое гони́те, и дру́г ко дру́гу, и ко все́м. Всегда́ ра́дуйтеся: Непреста́нно моли́теся. О все́м благодари́те: сия́ бо е́сть во́ля Бо́жия о Христе́ Иису́се в ва́с. Ду́ха не угаша́йте: Проро́чествия не уничижа́йте. Вся́ же искуша́юще, до́брая держи́те: От вся́кия ве́щи злы́я отгреба́йтеся. Са́м же Бо́г ми́ра да освяти́т вы́ всесоверше́ны о все́м, и всесоверше́н ва́ш ду́х, и душа́, и те́ло непоро́чно, в прише́ствие Го́спода на́шего Иису́са Христа́ да сохрани́тся.
Свяще́нник же седмы́й: Ми́р ти́.
Диа́кон: Прему́дрость.
Аллилу́иа, гла́с 7.
Сти́х: Услы́шит тя́ Госпо́дь в де́нь печа́ли, защи́тит тя́ и́мя Бо́га Иа́ковля.
Ева́нглие от Матфе́а, зача́ло 30.
Во вре́мя о́но, преходя́ Иису́с, ви́де челове́ка седя́ща на мы́тнице, матфе́а глаго́лема, и глаго́ла ему́: по мне́ гряди́. и воста́в по не́м и́де: И бы́сть ему́ возлежа́щу в дому́, и се́ мно́зи мытари́ и гре́шницы прише́дше возлежа́ху со Иису́сом, и со ученики́ его́: И ви́девше фарисе́е, глаго́лаху ученико́м его́: почто́ с мытари́ и гре́шники учи́тель ва́ш я́ст и пие́т: Иису́с же слы́шав рече́ и́м: не тре́буют здра́вии врача́, но боля́щии. Ше́дше же научи́теся, что́ е́сть: ми́лости хощу́, а не же́ртвы? не приидо́х бо призва́ти пра́ведники, но гре́шники на покая́ние.
Диа́кон же: Поми́луй на́с Бо́же:
Еще́ мо́лимся о ми́лости, жи́зни:
О е́же прости́тися ему́:
И возгла́с: Я́ко ми́лостив:
Диа́кону ре́кшу: Го́споду помо́лимся.
Свяще́нник моли́тву сию́:
Влады́ко Го́споди Бо́же на́ш, врачу́ ду́ш и теле́с, вре́менныя стра́сти уврачева́вый, исцеля́яй вся́к неду́г и вся́кую я́зю в лю́дех, хотя́й все́м челове́ком спасти́ся, и в позна́ние и́стины приити́, не хотя́й сме́рти гре́шника, но я́ко обрати́тися, и жи́ву бы́ти ему́. ты́ бо Го́споди, в ве́тхом заве́те положи́л еси́ покая́ние гре́шным, Дави́ду, и ниневи́тяном, и пре́жде те́х бы́вшым: но и во прише́ствии плотска́го твоего́ смотре́ния, не призва́л еси́ пра́ведныя, но гре́шныя в покая́ние: я́коже мытаря́, я́коже блудни́цу, разбо́йника, и ху́льнаго гони́теля, вели́каго Па́вла  покая́нием прие́мый. Петра́ верхо́внаго и Апо́стола твоего́, отве́ргшагося тебе́ три́жды, покая́нием прия́л еси́, и обеща́л еси́ ему́, глаго́ля: ты́ еси́ пе́тр, и на се́м ка́мени сози́жду це́рковь мою́, и врата́ а́дова не одоле́ют е́й, и да́м тебе́ ключи́ Ца́рствия небе́снаго. сего́ ра́ди и мы́, бла́же и человеколю́бче, по нело́жным твои́м обеща́нием дерза́юще, мо́лимся тебе́, и про́сим в ча́с се́й: услы́ши моле́ние на́ше, и приими́ е́, я́коже кади́ло приноси́мое тебе́, и посети́ раба́ твоего́, и́мярек, и а́ще что́ согреши́ сло́вом, или́ де́лом, или́ помышле́нием, или́ в нощи́, или́ во дни́: или́ под кля́тву свяще́нническую, или́ своему́ прокля́тию подпаде́: или́ кля́твою огорчи́ся, и прокля́т себе́: тебе́ про́сим, и тебе́ мо́лимся, осла́би, оста́ви, прости́ ему́ Бо́же, презира́я беззако́ния его́ и грехи́, и я́же в ве́дении и не в ве́дении бы́вшая от него́. и а́ще что́ от за́поведей твои́х преступи́, или́ согреши́, я́ко пло́ть нося́й, и в ми́ре живя́й, или́ от де́йства диа́вольскаго: са́м я́ко бла́г и человеколю́бец Бо́г прости́: я́ко не́сть челове́ка, и́же поживе́т, и не согреши́т. ты́ бо еди́н еси́ безгре́шен: пра́вда твоя́ пра́вда в ве́к и сло́во твое́ и́стина. не бо́ созда́л еси́ челове́ка в поги́бель, но в снабде́ние за́поведей твои́х, и живота́ нетле́ннаго насле́дие: и тебе́ сла́ву возсыла́ем, со отце́м, и святы́м ду́хом, ны́не и при́сно, и во ве́ки веко́в, ами́нь.
По моли́тве же седмы́й иере́й взе́млет струче́ц седмы́й, и омочи́в и́ во святы́й еле́й, помазу́ет боля́щаго, глаго́ля моли́тву:
О́тче святы́й, врачу́ ду́ш и теле́с:
По сконча́нии же сего́ больны́й прие́мляй елеосвяще́ние, а́ще мо́жет, са́м вхо́дит посреде́ свяще́нников, или́ держи́мь от свои́х си́ стои́т, или́ седи́т. А́ще же не мо́жет са́м, свяще́нницы са́ми обстоя́т его́ на одре́ лежа́щаго. Настоя́тель же взе́м свято́е ева́нглие, и разгну́в е́, возлага́ет писмены́ на главе́ больна́го, придержа́щым все́м свяще́нником. Нача́льствуяй же не возлага́ет ру́ку, но велегла́сно глаго́лет моли́тву сию́:
Царю́ святы́й, благоутро́бне и многоми́лостиве Го́споди Иису́се Христе́, Сы́не и сло́ве Бо́га жива́го, не хотя́й сме́рти гре́шнаго, но я́ко обрати́тися, и жи́ву бы́ти ему́: не полага́ю ру́ку мою́ гре́шную на главу́ прише́дшаго к тебе́ во гресе́х, и прося́щаго у тебе́ на́ми оставле́ние грехо́в: но твою́ ру́ку кре́пкую и си́льную, я́же во свято́м ева́нглии се́м, е́же сослужи́тели мо́й держа́т на главе́ раба́ твоего́, и́мярек, и молю́ся с ни́ми. И прошу́ ми́лостивное и непамятозло́бное человеколю́бие твое́ Бо́же, спаси́телю на́ш, проро́ком твои́м нафа́ном, пока́явшемуся Дави́ду о свои́х согреше́ниих оставле́ние дарова́вый, и манасси́ину е́же о покая́нии моли́тву прие́мый: са́м и раба́ твоего́, и́мярек, ка́ющагося о свои́х си́ согреше́ниих приими́ обы́чным твои́м человеколю́бием, презира́яй вся́ его́ прегреше́ния. ты́ бо еси́ Бо́г на́ш, и́же и се́дмьдесят кра́т седмери́цею оставля́ти повеле́вый, па́дающым в грехи́: зане́ я́ко вели́чество твое́, та́ко и ми́лость твоя́, и тебе́ подоба́ет вся́кая сла́ва, че́сть и поклоне́ние, ны́не и при́сно, и во ве́ки веко́в, ами́нь.
Сне́мше же ева́нглие с главы́ больна́го, даю́т целова́ти е́.
Диа́кон же: Поми́луй на́с Бо́же:
Еще́ мо́лимся о ми́лости, жи́зни:
И о е́же прости́тися ему́:
Возгла́с: Я́ко ми́лостив, и человеколю́бец Бо́г еси́:
Та́же пою́т сла́ва, самогла́сен, гла́с 4:
Исто́чник исцеле́ний, иму́ще святи́и безсре́бреницы, исцеле́ния подава́ете все́м тре́бующым, я́ко преве́лиих дарова́ний сподо́бльшиися от приснотеку́щаго исто́чника спа́са на́шего. глаго́лет бо к ва́м Госпо́дь, я́ко единоревни́телем апо́стольским: се́ да́х ва́м вла́сть на ду́хи нечи́стыя, я́коже те́х изгони́ти, и цели́ти вся́к неду́г, и вся́ку я́зю: те́мже в повеле́ниих его́ до́бре жи́тельствовавше, ту́не прия́сте, ту́не подава́ете, исцеля́юще стра́сти ду́ш и теле́с на́ших.
И ны́не, гла́с то́йже:
При́зри на моле́ния твои́х ра́б всенепоро́чная, утоля́ющи лю́тая на ны́ воста́ния, вся́кия ско́рби на́с изменя́ющи: тя́ бо еди́ну тве́рдое и изве́стное утвержде́ние и́мамы, и твое́ предста́тельство стяжа́хом, да не постыди́мся Влады́чице, тя́ призыва́ющии. потщи́ся на умоле́ние, тебе́ ве́рно вопию́щих: ра́дуйся Влады́чице, все́х по́моще, ра́досте и покро́ве, и спасе́ние ду́ш на́ших.
Сла́ва, и ны́не:
Го́споди поми́луй, три́жды.
Благослови́. И отпу́ст.
Христо́с и́стинный Бо́г на́ш, моли́твами пречи́стыя своея́ ма́тере: си́лою Честна́го и Животворя́щаго Креста́: свята́го сла́внаго и всехва́льнаго Апо́стола Иа́кова, и пе́рваго архиере́а иерусали́мскаго, бра́та Бо́жия, и все́х святы́х, спасе́т и поми́лует на́с, я́ко бла́г и человеколю́бец.
И полага́ет покло́н прие́мый молитвома́слие, глаго́ля:
Благослови́те отцы́ святи́и, прости́те мя́ гре́шнаго. Три́жды.
И прии́м от ни́х благослове́ние и проще́ние, отхо́дит благодаря́ Бо́га.
ГЛАВА 14. ЧИ́Н, ЕГДА́ СЛУЧИ́ТСЯ ВСКО́РЕ ВЕЛЬМИ́ БОЛЬНО́МУ ДА́ТИ ПРИЧА́СТИЕ 
Прие́млет иере́й ча́сть от святы́х та́ин, влага́ет в поти́р и влива́ет ма́ло вина́, я́коже мо́щно больно́му удо́бь прия́ти то́.
И начина́ет:
Благослове́н Бо́г на́ш, всегда́, ны́не и при́сно: Та́же, Трисвято́е. По О́тче на́ш: Го́споди поми́луй, 12. Прииди́те поклони́мся: три́жды. Ве́рую во еди́наго Бо́га: да́же до конца́.
Та́же глаго́лет:
Ве́чери твоея́ та́йныя, дне́сь Сы́не Бо́жий, прича́стника мя́ приими́: не бо́ враго́м твои́м та́йну пове́м, ни лобза́ния ти́ да́м я́ко иу́да, но я́ко разбо́йник испове́даю тя́: помяни́ мя Го́споди во Ца́рствии твое́м.
Сла́ва: Царю́ небе́сный, уте́шителю, ду́ше и́стины, и́же везде́ сы́й, и вся́ исполня́яй, сокро́вище благи́х и жи́зни пода́телю: прииди́ и всели́ся в ны́, и очи́сти ны́ от вся́кия скве́рны, и спаси́ бла́же ду́шы на́шя.
И ны́не, богоро́дичен: Бо́га из тебе́ воплоти́вшагося разуме́хом, Богоро́дице Де́во: того́ моли́ спасти́ ду́шы на́шя.
Го́споди поми́луй, 40.
Та́же моли́тву сию́:
Влады́ко Го́споди Иису́се Христе́ спа́се на́ш, еди́не име́яй вла́сть отпуща́ти грехи́, я́ко бла́г и человеколю́бец Бо́г, пре́зри вся́, я́же в ве́дении и неве́дении согреше́ния раба́ твоего́, и́мярек, без осужде́ния сподо́би его́ прия́ти пречи́стых та́ин твои́х, не в муче́ние, ни в приложе́ние грехо́в, но во очище́ние души́ и те́ла, и во обруче́ние Ца́рствия твоего́: я́ко по́мощь еси́, и стена́ тве́рда, и возбране́ние проти́вному, и очище́ние согреше́нием его́. Я́ко ми́лостив и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху.
Моли́тва втора́я:
Го́споди, ве́м, я́ко не́смь досто́ин, да под кро́в мо́й вни́деши, в до́м души́ моея́, зане́ вся́ пуста́, и па́дшаяся е́сть, и не и́маши во мне́ ме́ста досто́йна, где́ главу́ подклони́ти: но поне́же хо́щеши бы́ти со мно́ю, на щедро́ты твоя́ наде́явся прихожду́ к тебе́. Повели́ две́ри отве́рсти недосто́йных мои́х у́ст, да тебе́ еди́наго насы́щуся: вни́ди в мя́, и очи́сти мя́ от вся́кия скве́рны плотски́я и душе́вныя. Бу́ди ми́ помо́щник и засту́пник, и сподо́би мя́ одесну́ю тебе́ ста́ти моли́твами и моле́нием пречи́стыя Влады́чицы на́шея Богоро́дицы и Присноде́вы Мари́и и все́х святы́х, и́же от ве́ка тебе́ угоди́вших: я́ко благослове́н еси́ во ве́ки, ами́нь.
Моли́тва тре́тия:
Госпо́дь Бо́г преми́лостивый да уще́дрит тя́. Госпо́дь Иису́с Христо́с вся́кая проше́ния блага́я да пода́ст тебе́. Госпо́дь всемоги́й да изба́вит тя́ от вся́кия напа́сти. Госпо́дь да научи́т тя́. Госпо́дь да вразуми́т тя́. Госпо́дь да помо́жет ти́. Госпо́дь да спасе́т тя́. Госпо́дь да защити́т тя́. Госпо́дь да сохрани́т тя́. Госпо́дь да очи́стит тя́. Госпо́дь ра́дости духо́вныя да испо́лнит тя́. Госпо́дь души́ и те́лу твоему́ да бу́дет засту́пник. Госпо́дь, я́ко милосе́рд и благи́й человеколю́бец, проще́ние грехо́в да пода́ст тебе́. Госпо́дь Бо́г Иису́с Христо́с, в де́нь су́дный да поми́лует тя́, и да благослови́т тя́ во вся́ дни́ живота́ твоего́. я́ко тому́ подоба́ет вся́кая сла́ва, че́сть и поклоне́ние, со безнача́льным его́ отце́м, и с пресвяты́м, благи́м, и животворя́щим его́ ду́хом, ны́не и при́сно, и во ве́ки веко́в, ами́нь.
И а́ще бу́дет больны́й пре́жде сего́ исповеда́лся, то́ а́бие причаща́ет его́ святы́х та́ин. А́ще же ни́, повелева́ет иере́й ма́ло отступи́ти ту́ су́щым, и вопроша́ет его́ о согреше́ниих разли́чных, и многообра́зных, тща́ся, да ничто́же утае́но, или́ сра́ма ра́ди не испове́дано бу́дет тогда́.
И по исповеда́нии, глаго́лет иере́й моли́тву сию́:
Го́споди Бо́же на́ш, петро́ви и блудни́це слеза́ми грехи́ оста́вивый, и мытаря́ позна́вшаго своя́ прегреше́ния оправда́вый, приими́ исповеда́ние раба́ твоего́, и́мярек, и е́же ти́ согреши́, во́льныя его́ грехи́ и нево́льныя сло́вом, или́ де́лом, или́ помышле́нием, я́ко бла́г пре́зри. ты́ бо еди́н вла́сть и́маши отпуща́ти грехи́, я́ко Бо́г ми́лостем и щедро́там еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
По причаще́нии глаго́лет:
Ны́не отпуща́еши раба́ твоего́ Влады́ко: ве́сь до конца́.
Та́же. Трисвято́е. По О́тче на́ш: Тропа́рь дне́. Сла́ва, и ны́не, богоро́дичен:
Моли́твами Го́споди все́х святы́х, и Богоро́дицы тво́й ми́р да́ждь на́м, и поми́луй на́с, я́ко еди́н ще́др.
Го́споди поми́луй, три́жды. Благослови́.
И отпу́ст настоя́щаго дне́.
ГЛАВА 15. КАНО́Н МОЛЕ́БНЫЙ КО ГО́СПОДУ НА́ШЕМУ ИИСУ́СУ ХРИСТУ́ И ПРЕЧИ́СТЕЙ БОГОРО́ДИЦЕ МА́ТЕРИ ГОСПО́ДНИ, ПРИ РАЗЛУЧЕ́НИИ ДУШИ́ ОТ ТЕ́ЛА ВСЯ́КАГО ПРАВОВЕ́РНАГО 
Прихо́дит игу́мен, к мирско́му же оте́ц его́ духо́вный, и вопроша́ет, а́ще е́сть ко́е сло́во, или́ де́ло забве́ния ра́ди, или́ студа́, или́ ка́я зло́ба к ко́ему бра́ту неиспове́дана, или́ непроще́на е́сть, вся́ до́лжен е́сть изы́скивати, и вопроша́ти по еди́ному умира́ющаго.
Посе́м начина́ет: Благослове́н Бо́г на́ш: Трисвято́е. По О́тче на́ш: Го́споди поми́луй, 12.
Прииди́те поклони́мся: три́жды.
Псало́м 50.
Поми́луй мя́ Бо́же, по вели́цей ми́лости твое́й, и по мно́жеству щедро́т твои́х очи́сти беззако́ние мое́. Наипа́че омы́й мя́ от беззако́ния моего́, и от греха́ моего́ очи́сти мя́. Я́ко беззако́ние мое́ а́з зна́ю, и гре́х мо́й предо мно́ю е́сть вы́ну. Тебе́ еди́ному согреши́х, и лука́вое пред тобо́ю сотвори́х: я́ко да оправди́шися во словесе́х твои́х, и победи́ши внегда́ суди́ти ти́. Се́ бо в беззако́ниих зача́т е́смь, и во гресе́х роди́ мя ма́ти моя́. Се́ бо и́стину возлюби́л еси́, безве́стная и та́йная прему́дрости твоея́ яви́л ми́ еси́. Окропи́ши мя́ иссо́пом, и очи́щуся: омы́еши мя́ и па́че сне́га убелю́ся. Слу́ху моему́ да́си ра́дость и весе́лие, возра́дуются ко́сти смире́нныя. Отврати́ лице́ твое́ от гре́х мои́х, и вся́ беззако́ния моя́ очи́сти. Се́рдце чи́сто сози́жди во мне́ Бо́же, и ду́х пра́в обнови́ во утро́бе мое́й. Не отве́ржи мене́ от лица́ твоего́, и ду́ха твоего́ свята́го не отими́ от Мене́. Возда́ждь ми́ ра́дость спасе́ния твоего́, и ду́хом Влады́чним утверди́ мя. Научу́ беззако́нныя путе́м твои́м, и нечести́вии к тебе́ обратя́тся. Изба́ви мя́ от крове́й Бо́же, Бо́же спасе́ния моего́, возра́дуется язы́к мо́й пра́вде твое́й. Го́споди, устне́ мои́ отве́рзеши, и уста́ моя́ возвестя́т хвалу́ твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. ублажи́ Го́споди благоволе́нием твои́м сио́на, и да сози́ждутся сте́ны иерусали́мския. Тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь тво́й тельцы́.
Кано́н моле́бный пресвяте́й Богоро́дице, со ирмосо́м на 6, от лица́ челове́ка с душе́ю разлуча́ющагося, и не могу́щаго глаго́лати. Гла́с 6.
ПЕ́СНЬ 1.
Ирмо́с: Я́ко по су́ху пешеше́ствовав изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Припе́в: Пресвята́я Богоро́дице, спаси́ на́с.
Ка́плям подо́бно дожде́вным, зли́и и ма́лии дни́е мои́, ле́тним обхожде́нием оскудева́юще, пома́лу исчеза́ют уже́, Влады́чице спаси́ мя.
Твои́м благоутро́бием, и мно́гими щедро́тами твои́ми Влады́чице, преклоня́ема есте́ственно, в ча́с се́й ужа́сный, предста́ни ми́ помо́щнице непобори́мая.
Содержи́т ны́не ду́шу мою́ стра́х вели́к, тре́пет неисповеди́м и боле́знен е́сть, внегда́ изы́ти е́й от телесе́ пречи́стая, ю́же уте́ши.
Сла́ва: Гре́шным и смире́нным изве́стное прибе́жище, о мне́ извести́ твою́ ми́лость чи́стая, и бесо́вския изба́ви руки́: я́коже бо пси́ мно́зи обступи́ша мя́.
И ны́не: Се́ вре́мя по́мощи, се́ вре́мя твоего́ заступле́ния, се́ Влады́чице, вре́мя, о не́мже де́нь и но́щь припа́дах те́пле и моля́хся тебе́.
ПЕ́СНЬ 3.
Ирмо́с: Не́сть свя́т я́коже ты́, Го́споди Бо́же мо́й, вознесы́й ро́г ве́рных твои́х бла́же, и утверди́вый на́с на ка́мени испове́дания твоего́.
Издале́ча сего́ дне́ Влады́чице прови́дя, и того́ я́ко прише́дша помышля́яй при́сно, слеза́ми те́плыми моля́хся не забы́ти мене́.
Обыдо́ша мя́ мы́сленнии рыка́юще ски́мны, и и́щут восхи́тити и разтерза́ти мя́ го́рце, и́хже зу́бы чи́стая, и че́люсти сокруши́, и спаси́ мя.
Уга́сшу у́бо отню́д орга́ну слове́сному, и связа́вшуся язы́ку, и затвори́вшуся гла́су, в сокруше́нии се́рдца молю́ тя: спаси́тельнице моя́, спаси́ мя.
Сла́ва: Приклони́ у́хо твое́ ко мне́ Христа́ Бо́га моего́ ма́ти, от высоты́ мно́гия сла́вы твоея́ блага́я, и услы́ши стена́ние коне́чное, и ру́ку ми́ пода́ждь.
И ны́не: Не отврати́ от Мене́ мно́гия щедро́ты твоя́, не затвори́ утро́бу твою́ человеколю́бную чи́стая: но предста́ни ми́ ны́не, и в ча́с су́дный помяни́ мя.
ПЕ́СНЬ 4.
Ирмо́с: Христо́с моя́ си́ла, Бо́г и Госпо́дь, честна́я це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Умове́ние согреше́нием, то́к сле́зный ны́не положи́ блага́я, се́рдца моего́ сокруше́ние прие́млющи: о тебе́ утвержда́ющу упова́ние блага́я, егда́ ка́ко стра́шнаго мя́ изба́виши о́гненнаго муче́ния, я́ко сама́ благода́ти еси́ исто́чник, богороди́тельнице.
Непосты́дное и непогреши́тельное все́м, и́же в ну́ждах, прибе́жище Влады́чице пренепоро́чная, ты́ ми́ бу́ди засту́пница в ча́с испыта́ния.
Просте́рши пречи́стеи твои́ и всечестне́и ру́це, я́ко свяще́ннии голуби́не криле́, под кро́вом и се́нию те́х покры́й мя́, Влады́чице.
Сла́ва: Возду́шнаго кня́зя наси́льника, мучи́теля, стра́шных путе́й стоя́теля, и напра́снаго си́х словоиспыта́теля, сподо́би мя́ прейти́ невозбра́нно отходя́ща от земли́.
И ны́не: Се́ мя Влады́чице стра́х усре́те, его́же и боя́хся: се́ по́двиг вели́к объя́т мя́, в не́мже бу́ди ми́ помо́щница, наде́жде спасе́ния моего́.
ПЕ́СНЬ 5.
Ирмо́с: Бо́жиим све́том твои́м бла́же, у́тренюющих ти́ ду́шы любо́вию озари́ молю́ся, тя́ ве́дети сло́ве Бо́жий, и́стиннаго Бо́га, от мра́ка грехо́внаго взыва́юща.
Не забу́ди мя́ блага́я, ниже́ отврати́ от Мене́ твоего́ о́трока лице́ твое́: но услы́ши мя́ я́ко скорблю́, и вонми́ души́ мое́й, и сию́ изба́ви.
И́же по пло́ти сро́дницы мои́, и и́же по ду́ху бра́тие, и дру́зи, и обы́чнии зна́емии, пла́чите, воздохни́те, се́туйте: се́ бо от ва́с ны́не разлуча́юся.
Ны́не избавля́яй ника́ко, и помога́яй вои́стинну никто́же: ты́ помози́ ми Влады́чице, да не я́ко челове́к безпо́мощен, в рука́х вра́г мои́х затворе́н бу́ду.
Сла́ва: Вше́дше святи́и мои́ а́нгели, предста́ните суди́щу Христо́ву, коле́не свои́ мы́сленнии прекло́ньше, плаче́вне возопи́йте ему́: поми́луй тво́рче все́х, де́ло ру́к твои́х бла́же, и не отри́ни его́.
И ны́не: Покло́ньшеся Влады́чице, и пречи́стей ма́тери Бо́га моего́ помоли́теся, я́ко да прекло́нит коле́на с ва́ми, и прекло́нит его́ на ми́лость: ма́ти бо су́щи и пита́тельница услы́шана бу́дет.
ПЕ́СНЬ 6.
Ирмо́с: Жите́йское мо́ре, воздвиза́емое зря́ напа́стей бу́рею, к ти́хому приста́нищу твоему́ прите́к вопию́ ти: возведи́ от тли́ живо́т мо́й многоми́лостиве.
Устне́ мои́ молча́т, и язы́к не глаго́лет, но се́рдце веща́ет: о́гнь бо сокруше́ния сие́ снеда́я вну́трь возгара́ется, и гла́сы неизглаго́ланными тебе́ Де́во призыва́ет.
При́зри на мя́ свы́ше ма́ти Бо́жия, и ми́лостивно вонми́ ны́не на мое́ посеще́ние сни́ти, я́ко да ви́дев тя́, от телесе́ изы́ду ра́дуяся.
Растерза́еми соу́зы, раздира́еми зако́ни есте́ственнаго сгуще́ния, и составле́ния всего́ теле́снаго, ну́жду нестерпи́мую и тесноту́ сотворя́ют ми́.
Сла́ва: Святы́х а́нгел свяще́нным и честны́м рука́м преложи́ мя Влады́чице, я́ко да те́х кри́лы покры́вся, не ви́жу безче́стнаго и смра́днаго и мра́чнаго бесо́в о́браза.
И ны́не: Черто́же Бо́жий всече́стне, небе́сному разу́мному черто́гу сподо́би мя́, мою́ уга́сшую и несия́ющую свещу́ вже́гши, святы́м еле́ем ми́лости твоея́.
Конда́к, гла́с 6.
Душе́ моя́, душе́ моя́, воста́ни, что́ спи́ши, коне́ц приближа́ется, и ну́жда ти́ мо́лвити: воспряни́ у́бо, да пощади́т тя́ Христо́с Бо́г, и́же везде́ сы́й, и вся́ исполня́яй.
И́кос: Христо́во врачество́ ви́дя отве́рсто, и от сего́ Ада́му источа́юще здра́вие, пострада́в уязви́ся диа́вол, я́ко беды́ прие́мля рыда́ше, и свои́м друго́м возопи́: что́ сотворю́ Сы́ну Мари́ину? убива́ет мя́ вифлее́млянин, и́же везде́ сы́й, и вся́ исполня́яй.
ПЕ́СНЬ 7.
Ирмо́с: Росода́тельну у́бо пе́щь соде́ла а́нгел, преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́ Бо́же оте́ц на́ших.
Но́щь сме́ртная мя́ пости́же негото́ва, мра́чна же и безлу́нна, препуща́ющи непригото́влена к до́лгому о́ному пути́ стра́шному: да спутеше́ствует ми́ твоя́ ми́лость, Влады́чице.
Се́ вси́ дни́е мои́ исчезо́ша вои́стинну в суете́, я́коже пи́шется, и ле́та моя́ со тща́нием, се́ти же сме́ртныя вои́стинну и го́рькия предвари́ша мою́ ду́шу, я́же мя́ обдержа́т.
Мно́жество грехо́в мои́х да не возмо́жет победи́ти твоего́ мно́гаго благоутро́бия, Влады́чице: но да обы́дет мя́ твоя́ ми́лость, и вся́ да покры́ет беззако́ния моя́.
Сла́ва: Отводя́щии мя́ отсю́ду нахо́дят, содержа́ще мя́ всю́ду: душа́ же моя́ отлага́ет и страши́тся, мно́га испо́лнена мяте́жа, ю́же уте́ши чи́стая явле́нием твои́м.
И ны́не: Спеча́лующаго ниеди́наго в ско́рби мое́й, ниже́ утеша́ющаго обрето́х Влады́чице: и́бо дру́зи мои́ и зна́емии вку́пе оста́виша мя́ ны́не: но наде́жде моя́, ника́коже да не оста́виши мя́.
ПЕ́СНЬ 8.
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́, вся́ бо твори́ши Христе́, то́кмо е́же хоте́ти: тя́ превозно́сим во вся́ ве́ки.
Я́ко Бо́га человеколю́бца, ма́ти человеколюби́вая, ти́хим и ми́лостивым вонми́ о́ком, егда́ от те́ла душа́ моя́ отлуча́ется, да тя́ во вся́ ве́ки сла́влю, свята́я Богоро́дице.
Убе́гнути ми́ ва́рвар безпло́тных полки́, и возду́шныя бе́здны возни́кнути, и к небеси́ взы́ти мя́ сподо́би, да тя́ во ве́ки сла́влю, свята́я Богоро́дице.
Ро́ждшая Го́спода вседержи́теля, го́рьких мыта́рств нача́льника мироде́ржца отжени́ дале́че от Мене́, внегда́ сконча́тися хощу́, да тя́ во ве́ки сла́влю, свята́я Богоро́дице.
Сла́ва: Вели́кой после́дней глася́щей трубе́, в стра́шное и гро́зное воскреше́ние суда́, воскреса́ющым все́м, помяни́ мя тогда́ свята́я Богоро́дице.
И ны́не: Высо́кая Влады́ки Христа́ пала́то, твою́ благода́ть свы́ше посла́вши, предвари́ мя ны́не в де́нь озлобле́ния, да тя́ сла́влю во ве́ки вся́, свята́я Богоро́дице.
ПЕ́СНЬ 9.
Ирмо́с: Бо́га челове́ком не возмо́жно ви́дети, на него́же не сме́ют чи́ни а́нгельстии взира́ти: тобо́ю же всечи́стая, яви́ся челове́ком сло́во воплоще́нно. его́же велича́юще, с небе́сными во́и, тя́ ублажа́ем.
О ка́ко узрю́ неви́димаго? ка́ко ужа́сное о́но претерплю́ виде́ние? ка́ко дерзну́ отве́рсти о́чи? ка́ко моего́ Влады́ку сме́ю ви́дети, его́же не престая́х от ю́ности огорчева́я при́сно?
Свята́я отрокови́це, богороди́тельнице, на мое́ смире́ние милосе́рдно при́зри, умиле́нное мое́ и после́днее моле́ние сие́ прии́мши, и му́чащаго ве́чнующаго огня́ потщи́ся изба́вити мя́.
Хра́мы святы́я оскверни́вшая, скве́рный и теле́сный хра́м оста́вивши, тебе́ Бо́жий всечестны́й хра́ме мо́лит, отрокови́це Де́во ма́ти, душа́ моя́, тьмы́ кроме́шния убежа́ти и лю́таго гее́нскаго жже́ния.
Сла́ва: Зря́ коне́ц бли́зу жития́ моего́, и помышля́я безме́стных мы́слей, дея́ний же, всечи́стая, ду́шу мою́ де́лательницу, лю́те уязвля́юся стрела́ми со́вести: но прекло́ншися ми́лостивно, бу́ди ми́ предста́тельница.
И ны́не: Сы́н да́стся на́м за ми́лость, Сы́н Бо́жий, и а́нгельский Ца́рь, преве́чный от чи́стых крове́й твои́х челове́к проше́д: его́же уми́лостиви отрокови́це страстне́й мое́й душе́, исторга́емей лю́те от окая́ннаго моего́ телесе́.
Та́же, Досто́йно е́сть: Моли́тва, от иере́а глаго́лемая на исхо́д души́:
Влады́ко Го́споди вседержи́телю, о́тче Го́спода на́шего Иису́са Христа́, и́же все́м челове́ком хотя́й спасти́ся, и в ра́зум и́стины приити́: не хотя́й сме́рти гре́шному, но обраще́ния и живота́: мо́лимся, и ми́ли ся ти́ де́ем, ду́шу раба́ твоего́, и́мярек, от вся́кия у́зы разреши́, и от вся́кия кля́твы свободи́, оста́ви прегреше́ния ему́, я́же от ю́ности, ве́домая и неве́домая, в де́ле и сло́ве, и чи́сто испове́данная, или́ забве́нием, или́ студо́м утае́ная. ты́ бо еди́н еси́ разреша́яй свя́занныя, и исправля́яй сокруше́нныя, наде́жда ненача́емым, моги́й оставля́ти грехи́ вся́кому челове́ку, на тя́ упова́ние иму́щему. Ей, человеколюби́вый Го́споди повели́, да отпу́стится от у́з плотски́х и грехо́вных, и приими́ в ми́р ду́шу раба́ твоего́ сего́, и́мярек, и поко́й ю́ в ве́чных оби́телех со святы́ми твои́ми, благода́тию единоро́днаго Сы́на твоего́, Го́спода Бо́га и спа́са на́шего Иису́са Христа́: с ни́мже благослове́н еси́, с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 16. ЧИ́Н, БЫВА́ЕМЫЙ НА РАЗЛУЧЕ́НИЕ ДУШИ́ ОТ ТЕ́ЛА, ВНЕГДА́ ЧЕЛОВЕ́К ДО́ЛГО СТРА́ЖДЕТ 
Твори́т свяще́нник нача́ло:
Благослове́н Бо́г на́ш: Трисвято́е. Пресвята́я Тро́ице: О́тче на́ш: Я́ко твое́ е́сть Ца́рство: Го́споди поми́луй: 12. Прииди́те поклони́мся: три́жды.
И настоя́щыя псалмы́, 69 и 142:
Бо́же, в по́мощь мою́ вонми́, Го́споди, помощи́ ми потщи́ся. Да постыдя́тся и посра́мятся и́щущии ду́шу мою́, да возвратя́тся вспя́ть, и постыдя́тся хотя́щии ми́ зла́я: Да возвратя́тся а́бие стыдя́щеся глаго́лющии ми́: бла́гоже, бла́гоже. Да возра́дуются и возвеселя́тся о тебе́ вси́ и́щущии тебе́ Бо́же: и да глаго́лют вы́ну, да возвели́чится Госпо́дь, лю́бящии спасе́ние твое́. А́з же ни́щ е́смь и убо́г, Бо́же, помози́ ми: помо́щник мо́й, и изба́витель мо́й еси́ ты́, Го́споди, не закосни́.
Го́споди, услы́ши моли́тву мою́, внуши́ моле́ние мое́ во и́стине твое́й, услы́ши мя́ в пра́вде твое́й. И не вни́ди в су́д с рабо́м твои́м, я́ко не оправди́тся пред тобо́ю вся́к живы́й. Я́ко погна́ вра́г ду́шу мою́, смири́л е́сть в зе́млю живо́т мо́й: посади́л мя́ е́сть в те́мных, я́ко ме́ртвыя ве́ка. И уны́ во мне́ ду́х мо́й, во мне́ смяте́ся се́рдце мое́. Помяну́х дни́ дре́вния: поучи́хся во все́х де́лех твои́х, в творе́ниих руку́ твое́ю поуча́хся. Возде́х к тебе́ ру́це мои́, душа́ моя́ я́ко земля́ безво́дная тебе́. Ско́ро услы́ши мя́ Го́споди, исчезе́ ду́х мо́й: не отврати́ лица́ твоего́ от Мене́, и уподо́блюся низходя́щым в ро́в. Слы́шану сотвори́ мне́ зау́тра ми́лость твою́, я́ко на тя́ упова́х: скажи́ мне́ Го́споди пу́ть, во́ньже пойду́, я́ко к тебе́ взя́х ду́шу мою́. Изми́ мя от вра́г мои́х, Го́споди, к тебе́ прибего́х. Научи́ мя твори́ти во́лю твою́, я́ко ты́ еси́ Бо́г мо́й: ду́х тво́й благи́й наста́вит мя́ на зе́млю пра́ву. И́мене твоего́ ра́ди, Го́споди, живи́ши мя́, пра́вдою твое́ю изведе́ши от печа́ли ду́шу мою́: И ми́лостию твое́ю потреби́ши враги́ моя́, и погуби́ши вся́ стужа́ющыя души́ мое́й: я́ко а́з ра́б тво́й е́смь.
Псало́м 50:
Поми́луй мя́ Бо́же, по вели́цей ми́лости твое́й, и по мно́жеству щедро́т твои́х очи́сти беззако́ние мое́. Наипа́че омы́й мя́ от беззако́ния моего́, и от греха́ моего́ очи́сти мя́. Я́ко беззако́ние мое́ а́з зна́ю, и гре́х мо́й предо мно́ю е́сть вы́ну. Тебе́ еди́ному согреши́х, и лука́вое пред тобо́ю сотвори́х: я́ко да оправди́шися во словесе́х твои́х, и победи́ши внегда́ суди́ти ти́. Се́ бо в беззако́ниих зача́т е́смь, и во гресе́х роди́ мя ма́ти моя́. Се́ бо и́стину возлюби́л еси́, безве́стная и та́йная прему́дрости твоея́ яви́л ми́ еси́. Окропи́ши мя́ иссо́пом, и очи́щуся: омы́еши мя́ и па́че сне́га убелю́ся. Слу́ху моему́ да́си ра́дость и весе́лие, возра́дуются ко́сти смире́нныя. Отврати́ лице́ твое́ от гре́х мои́х, и вся́ беззако́ния моя́ очи́сти. Се́рдце чи́сто сози́жди во мне́ Бо́же, и ду́х пра́в обнови́ во утро́бе мое́й. Не отве́ржи мене́ от лица́ твоего́, и ду́ха твоего́ свята́го не отими́ от Мене́. Возда́ждь ми́ ра́дость спасе́ния твоего́, и ду́хом Влады́чним утверди́ мя. Научу́ беззако́нныя путе́м твои́м, и нечести́вии к тебе́ обратя́тся. Изба́ви мя́ от крове́й Бо́же, Бо́же спасе́ния моего́, возра́дуется язы́к мо́й пра́вде твое́й. Го́споди, устне́ мои́ отве́рзеши, и уста́ моя́ возвестя́т хвалу́ твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. ублажи́ Го́споди благоволе́нием твои́м сио́на, и да сози́ждутся сте́ны иерусали́мския. Тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь тво́й тельцы́.
И кано́н, гла́с 6.
ПЕ́СНЬ 1.
Ирмо́с: Я́ко по су́ху пешеше́ствовав изра́иль, по бе́здне стопа́ми, гони́теля фарао́на ви́дя потопля́ема, Бо́гу побе́дную пе́снь пои́м, вопия́ше.
Прииди́те, собери́теся вси́, и́же благоче́стно в житии́ пожи́вшии, и воспла́чите о души́ отчужде́нней сла́вы Бо́жия, и рабо́тавшей сту́дным де́моном вся́ким тща́нием.
Ны́не у́бо вре́мя все́ моего́ живота́, я́ко ды́м претече́, и предста́ша про́чее а́нгели по́сланнии от Бо́га, окая́нную мою́ ду́шу и́щуще неми́лостивно.
Сла́ва: Се́ предста́ша мно́жество лука́вых духо́в, держа́ще мои́х грехо́в написа́ние, и зову́т зело́, и́щуще безсту́дно смире́нныя моея́ души́.
И ны́не: Про́чее к кому́ возопию́? кто́ мо́й пла́чь от боле́зни прии́мет, и се́рдца воздыха́ние? то́кмо ты́ пренепоро́чная чи́стая, наде́жда Христиа́н и все́х гре́шных.
ПЕ́СНЬ 3.
Ирмо́с: Не́сть свя́т, я́коже ты́ Го́споди Бо́же мо́й, вознесы́й ро́г ве́рных твои́х бла́же, и утверди́вый на́с на ка́мени испове́дания твоего́.
До́брии мои́ дру́зи и зна́емии, почто́ не пла́чете? почто́ не рыда́ете, и́же иногда́ люби́маго дру́га и бра́та, ны́не же стра́нна Бо́га и все́х ва́с?
Возлю́бленная моя́ бра́тия, зря́ще моя́ дея́ния облича́ема ме́рилом пра́ведным, Христа́ все́х Бо́га моли́те, ми́лостива бы́ти мне́.
Сла́ва: Помяну́вше моея́ возлю́бленнии, е́же к ва́м дру́жбы, Христа́ моли́те призре́ти на мя́ злополу́чна, живота́ лиши́вшагося, и му́чима.
И ны́не: Приклони́ у́хо твое́ ко мне́, Бо́га моего́ ма́ти, от высоты́ сла́вы мно́гия твоея́ блага́я, услы́ши стена́ние после́днее, и ру́ку пода́ждь ми́.
ПЕ́СНЬ 4.
Ирмо́с: Христо́с моя́ си́ла, Бо́г и Госпо́дь, честна́я це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Увы́ мне́ блу́дному[-ей], увы́ мне́ окая́ному[-ей]: я́ко ру́це простира́ю к мои́м друго́м, и сле́зы от о́чию пролива́ю, но никто́же ми́луяй мя́.
По́двиг наста́ мне́ души́ всегуби́телен, и очи́ма взира́яй к Бо́жиим све́тлым а́нгелом, вопию́: ма́ло оста́вите мя́ пожи́ти, но никто́же послу́шаяй мене́.
Сла́ва: О мне́ пла́чите, о мне́ рыда́йте а́нгельстии собо́ри, и челове́цы вси́ Христолю́бцы: неми́лостивно бо душа́ моя́ от те́ла разлуча́ется.
И ны́не: Влады́чице, Влады́чице, ны́не поми́луй ду́шу недоумева́ющую, и к твоему́ покро́ву еди́ному зря́щую, и не пре́зри блага́я, де́моном отда́ну бы́ти ми́.
ПЕ́СНЬ 5.
Ирмо́с: Бо́жиим све́том твои́м бла́же, у́тренюющих ти́ ду́ши любо́вию озари́ молю́ся, тя́ ве́дети сло́ве Бо́жий, и́стиннаго Бо́га, от мра́ка грехо́внаго взыва́юща.
Све́т у́мный возсия́й на мя́, да ви́жу тя́ Христе́ поне́ вма́ле, ктому́ бо не узрю́ тебе́: о́блак бо де́монов внеза́пу нападе́ на мя́, и тьма́ сту́дных мои́х де́л покрыва́ет мя́.
Спаси́теся вси́ возлю́бленнии, благоутро́бнии о мне́ я́вльшеся злоча́стнем и всеокая́ннем: вси́ бо а́ще еди́нем гла́сом провеща́ли бы́сте к моему́ Влады́це, тьмы́ изба́вили мя́ бы́сте.
Сла́ва: Спаса́йся вели́кий кня́же Бо́жий михаи́ле, а́нгелов нача́льниче: ктому́ бо твое́ свято́е и́мя не призову́, е́же помощи́ мне́: молчи́та бо мои́ устне́, и язы́к связа́ся.
И ны́не: Спаса́йся и ты́, нескве́рная чи́стая ма́ти Христа́ моего́ и Бо́га: ктому́ бо о́браза твоего́, от мои́х согреше́ний не узрю́ окая́нный[-ая], угасе́ бо све́т мо́й, и но́щь покры́ мя.
ПЕ́СНЬ 6.
Ирмо́с: Жите́йское мо́ре воздвиза́емое зря́ напа́стей бу́рею, к ти́хому приста́нищу твоему́ прите́к, вопию́ ти: возведи́ от тли́ живо́т мо́й, многоми́лостиве.
Приклони́те у́хо ва́ше бра́тия моя́ ко мне́, и кро́тко услы́шите умиле́нных глаго́л ма́лое веща́ние, и не преслу́шайте, и мзду́ от Го́спода вси́ восприи́мете.
Се́ ны́не разлуча́ется с боле́знию душа́ от окая́ннаго моего́ телесе́: не у́бо те́ло мое́ погребе́те в земли́, не́сть бо досто́йно: но извле́кше во́н, псо́м пове́рзите.
Сла́ва: Ка́я бо мне́ по́льза, души́ мое́й в стра́шныя му́ки вве́ржене бы́ти, те́лу же пе́ту бы́ти от ва́с? оста́вите непогребе́но, я́ко да снедя́т пси́ се́рдце мое́.
И ны́не: Не́гли мимоходя́щии, стра́ннии, ви́дяще ко́сти от псо́в влеко́мыя, умили́вшеся воззову́т от души́: помози́ Влады́чице, души́ окая́ннаго сего́ те́ла.
ПЕ́СНЬ 7.
Ирмо́с: Росода́тельну у́бо пе́щь соде́ла а́нгел, преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́ Бо́же оте́ц на́ших.
Се́ привле́кше отторго́ша от телесе́ лю́те внеза́пу окая́нную ду́шу, и отво́дят к судии́ гро́зному и стра́шному: помяну́вше у́бо возлю́бленнии, е́же к ва́м моея́ бесе́ды, па́мять твори́те мне́.
Поми́луйте мя́ а́нгели всесвяти́и Бо́га вседержи́теля: и изба́вите мыта́рств все́х лука́вых: не и́мам бо де́ла бла́га, возме́рити ме́рилу злы́х мои́х дея́ний.
Сла́ва: Егда́ взы́дете всесвяти́и мои́ а́нгели предста́ти суди́щу Христо́ву, коле́на прекло́ньше плаче́вно возопи́йте ему́: поми́луй все́х тво́рче, де́ло руку́ твое́ю бла́же и не отри́ни от Тебе́.
И ны́не: Покло́ньшеся Влады́чице и пречи́стей ма́тери Бо́га моего́, помоли́теся, я́ко да прекло́нится с ва́ми, и прекло́нит его́ на ми́лость: ма́ти су́щи и пита́тельница, услы́шана бу́дет.
ПЕ́СНЬ 8.
Ирмо́с: Из пла́мене преподо́бным ро́су источи́л еси́, и пра́веднаго же́ртву водо́ю попали́л еси́: вся́ бо твори́ши Христе́, то́кмо е́же хоте́ти. тя́ превозно́сим во вся́ ве́ки.
Ны́не совоздохни́те вси́ земни́и концы́ о мне́ окая́ннем, и спла́чите: прии́де бо лю́тое свы́ше изрече́ние, рука́ма мои́ма связа́тися, и нога́ма изри́нутися.
Недоуме́вый о все́х, к тебе́ храни́телю окая́ннаго живота́ моего́, стеня́ зову́ го́рько: ви́ждь мои́х у́з ве́чных озлобле́ние, и не оскуде́й о мне́ моля́ся.
Сла́ва: Поне́же бы́х де́моном изда́н, и во а́дово дно́ ну́ждею низво́дят, ве́м, я́ко ны́не вси́ мене́ забы́ша: ты́ же помяни́ мене́, о а́нгеле Госпо́день.
И ны́не: Христа́ моего́ ма́ти, ка́ко забы́ла еси́ мене́? ка́ко не преклони́ла еси́ на милосе́рдие источи́вшаго кро́вь от ребра́, да спасе́т, я́же созда́? увы́ мне́, ка́ко заключи́ся милосе́рдие Христа́ моего́!
ПЕ́СНЬ 9.
Ирмо́с: Бо́га челове́ком не возмо́жно ви́дети, на него́же не сме́ют чи́ни а́нгельстии взира́ти: тобо́ю же, всечи́стая, яви́ся челове́ком сло́во воплоще́нно, его́же велича́юще, с небе́сными во́и, тя́ ублажа́ем.
Бо́га не ктому́ а́з помяну́, не ктому́ бо во а́де помина́ти Го́спода: но во тьме́ лю́те покрыва́емь сежу́, ожида́я воскресе́ния все́х челове́к, да суди́вся во о́гнь вве́ргуся.
Бо́г не ктому́ мене́ помяне́т, ниже́ мно́жество а́нгелов, арха́нгелов собо́р. проро́ков. Апо́столов собра́ние, мно́жества же му́чеников, все́х же пра́ведных: еди́н у́бо почерплю́ зла́я, я́же собра́х.
Сла́ва: Пла́чите о мне́ ны́не и рыда́йте, а́дово дно́ и бе́здна, и че́рвь и та́ртар, му́ки у́бо вся́ о мне́ возстони́те: еди́н бо от Христиа́н ведо́хся, ва́м пре́дан[-а] бы́х е́же му́читися го́рько.
И ны́не: Бо́жия ма́ти, ви́ждь в бе́здну, ви́ждь ду́шу му́кам пре́данную му́читися, и коле́на прекло́нши прослези́, да прекло́нится твои́ми мольба́ми, и́же кро́вь свою́ да́вый за мене́, воззва́ти мя́.
Моли́тва о души́ суди́мей:
Го́споду помо́лимся. Го́споди поми́луй.
Влады́ко Го́споди Бо́же на́ш вседержи́телю, и́же все́м челове́ком хотя́й спасти́ся, и в позна́ние и́стины приити́: не хотя́й сме́рти гре́шника, но обрати́тися и жи́ву бы́ти ему́. мо́лимся тебе́ и ми́ли ся де́ем, ду́шу раба́ твоего́ [или́: рабы́ твоея́] и́мярек, от вся́каго у́за разреши́, от вся́кия кля́твы свободи́. я́ко ты́ еси́ разреша́яй свя́занныя и исправля́яй низве́рженныя, наде́жде ненаде́емых. повели́ у́бо Влады́ко, разреши́тися в ми́ре души́ раба́ твоего́, [или́: рабы́ твоея́] и поко́итися в ве́чных твои́х селе́ниих со все́ми святы́ми твои́ми, единоро́дным твои́м Сы́ном, с ни́мже благослове́н еси́, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Моли́тва ина́я о долгостра́ждущем умре́ти:
Го́споди Бо́же на́ш, и́же неизрече́нною твое́ю му́дростию созда́вый челове́ка, и от пе́рсти сего́ возъобрази́вый, в ви́д и добро́ту украси́вый: я́ко честно́е и небе́сное стяжа́ние, в славосло́вие и благоле́пие твоея́ сла́вы и Ца́рства, за е́же по о́бразу и по подо́бию сего́ привести́: но поне́же за́поведь преступи́ твоего́ повеле́ния, прие́м о́браз и не сохрани́в, и сего́ ра́ди да не зло́ безсме́ртное бу́дет, человеколю́бно повеле́вый разреше́ния сему́, и неруши́мей се́й у́зе, я́ко Бо́г отце́в, твои́м Боже́ственным хоте́нием отсещи́ся, и разы́тися, и те́лу у́бо от ни́хже сложи́ся разы́тися, души́ же та́мо пресели́тися, иде́же и е́же бы́ти прия́ла е́сть, да́же до о́бщаго воскре́сния: сего́ ра́ди мо́лимся тебе́ безнача́льному и безсме́ртному отцу́, и единоро́дному твоему́ Сы́ну, и пресвято́му твоему́ ду́ху, да от те́ла разреше́ние, и́мярек, во упокое́ние сотвори́ши. И а́ще что́ в ве́дении, или́ не в ве́дении прирази́ся твое́й бла́гости: или́ под кля́твою свяще́нническою бы́сть, или́ своя́ роди́тели преогорчи́, или́ кля́тву преступи́, или́ в мечта́ния де́монския и волхвова́ния сту́дная впаде́, за́вистию лука́ваго де́мона, проще́ния от твоея́ неизрече́нныя бла́гости моля́: е́й Влады́ко Го́споди Бо́же, услы́ши мене́ гре́шнаго и недосто́йнаго раба́ твоего́ в ча́с се́й, и разреши́ раба́ твоего́ [или́: рабу́ твою́], и́мярек, нестерпи́мыя сея́ боле́зни и содержа́щия его́ [ или́: ю́] го́рькия не́мощи, и упоко́й его́ [или́: ю́] иде́же пра́ведных ду́си.
Я́ко ты́ еси́ упокое́ние ду́ш и теле́с на́ших, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 17. ПОСЛЕ́ДОВАНИЕ МЕ́РТВЕННОЕ МИРСКИ́Х ТЕ́Л 
Сконча́вшуся кому́ от правосла́вных, а́бие призыва́ют сро́дницы его́ свяще́нника, и́же прише́д в до́м, в не́мже мо́щи усо́пшаго лежа́т, и возложи́в епитрахи́ль, и вложи́в фимиа́м в кади́льницу, кади́т те́ло ме́ртваго, и предстоя́щих, и начина́ет обы́чно:
Благослове́н Бо́г на́ш:
И начина́ют сопредстоя́щии: Святы́й Бо́же: Пресвята́я Тро́ице: О́тче на́ш: Я́ко твое́ е́сть Ца́рство:
И а́бие пою́т тропари́ сия́. Гла́с 4:
Со ду́хи пра́ведных сконча́вшихся, ду́шу раба́ твоего́ спа́се упоко́й, сохраня́я ю́ во блаже́нной жи́зни, я́же у тебе́ человеколю́бче.
В поко́ищи твое́м Го́споди, иде́же вси́ святи́и твои́ упокоева́ются, упоко́й и ду́шу раба́ твоего́, я́ко еди́н еси́ человеколю́бец.
Сла́ва: Ты́ еси́ Бо́г соше́дый во а́д, и у́зы окова́нных разреши́вый, са́м и ду́шу раба́ твоего́ упоко́й.
И ны́не: Еди́на чи́стая и непоро́чная Де́во, Бо́га без се́мене ро́ждшая, моли́ спасти́ся души́ его́.
Диа́кон глаго́лет:
Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
Го́споди поми́луй, три́жды.
Еще́ мо́лимся о упокое́нии души́ усо́пшаго раба́ Бо́жия, и́мярек, и о е́же прости́тися ему́ вся́кому прегреше́нию, во́льному же и нево́льному.
Го́споди поми́луй, три́жды.
Я́ко да Госпо́дь Бо́г учини́т ду́шу его́, иде́же пра́веднии упокоя́ются.
Го́споди поми́луй, три́жды.
Ми́лости Бо́жия, Ца́рства небе́снаго и оставле́ния грехо́в его́, у Христа́ безсме́ртнаго Царя́ и Бо́га на́шего про́сим.
Пода́й Го́споди.
Диа́кон: Го́споду помо́лимся:
Го́споди поми́луй.
Свяще́нник глаго́лет моли́тву сию́:
Бо́же духо́в, и вся́кия пло́ти, сме́рть попра́вый и диа́вола упраздни́вый, и живо́т ми́ру твоему́ дарова́вый: са́м Го́споди, упоко́й ду́шу усо́пшаго раба́ твоего́, и́мярек, в ме́сте све́тле, в ме́сте зла́чне, в ме́сте поко́йне: отню́дуже отбеже́ боле́знь, печа́ль и воздыха́ние. вся́кое согреше́ние, соде́янное и́м сло́вом, или́ де́лом, или́ помышле́нием, я́ко благи́й человеколю́бец Бо́г прости́, я́ко не́сть челове́к, и́же жи́в бу́дет, и не согреши́т: ты́ бо еди́н кроме́ греха́, пра́вда твоя́ пра́вда во ве́ки, и сло́во твое́ и́стина.
Возгла́с: Я́ко ты́ еси́ воскре́сние и живо́т, и поко́й усо́пшаго раба́ твоего́, и́мярек, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Диа́кон: Прему́дрость.
Ли́к: Честне́йшую херуви́м: И про́чее.
И а́бие быва́ет от свяще́нника сицевы́й отпу́ст:
Живы́ми и ме́ртвыми облада́яй Христо́с и́стинный Бо́г на́ш, моли́твами пречи́стыя своея́ ма́тере, преподо́бных и богоно́сных оте́ц на́ших, и все́х святы́х свои́х, ду́шу от на́с преста́вльшагося раба́ своего́ и́мярек, в селе́ниих святы́х всели́т, и с пра́ведными причте́т, и на́с поми́лует, я́ко бла́г и человеколю́бец.
И а́ще у́бо гото́ва су́ть вся́, я́же ко исхо́ду, твори́т па́ки свяще́нник нача́ло: Благослове́н Бо́г на́ш.
И начина́ем пе́ти: Святы́й Бо́же: со стра́хом, и вся́ким умиле́нием.
И взе́мше мо́щи усо́пшаго, отхо́дим в хра́м, предъиду́щым свяще́нником со свеща́ми, диа́кону с кади́льницею.
Егда́ же прии́дут в хра́м, мо́щи у́бо полага́ются в па́перти, [или́ в хра́ме, я́коже зде́ в вели́цей Росси́и обы́че.]
И начина́ют:
Живы́й в по́мощи вы́шняго:
И посе́м вы́шшим гла́сом пою́т:
Благослове́н еси́ Го́споди, научи́ мя оправда́нием твои́м.
Непоро́чнии в пу́ть: Аллилу́иа.
И пое́тся пе́рвая статия́ непоро́чных, во гла́с 6: в концы́ же коего́ждо стиха́ пое́м: Аллилу́иа.
Блаже́ни непоро́чнии в пу́ть, ходя́щии в зако́не Госпо́дни: Аллилу́иа.
Блаже́ни испыта́ющии свиде́ния его́, все́м се́рдцем взы́щут его́. Аллилу́иа.
И про́чее псалма́. Сла́ва: Аллилу́иа. И ны́не: Аллилу́иа.
Диа́кон: Па́ки и па́ки ми́ром Го́споду помо́лимся.
Еще́ мо́лимся о упокое́нии души́ усо́пшаго раба́ Бо́жия, и́мярек, и о е́же прости́тися ему́ вся́кому прегреше́нию, во́льному же и нево́льному.
Я́ко да Госпо́дь Бо́г учини́т ду́шу его́, иде́же пра́веднии упокоя́ются.
Ми́лости Бо́жия, Ца́рства небе́снаго, и оставле́ния грехо́в его́, у Христа́ безсме́тнаго Царя́ и Бо́га на́шего про́сим.
Пода́й Го́споди.
Диа́кон: Го́споду помо́лимся.
Го́споди поми́луй.
Свяще́нник глаго́лет моли́тву сию́: Бо́же духо́в, и вся́кия пло́ти, сме́рть попра́вый и диа́вола упраздни́вый, и живо́т ми́ру твоему́ дарова́вый: са́м Го́споди, упоко́й ду́шу усо́пшаго раба́ твоего́, и́мярек, в ме́сте све́тле, в ме́сте зла́чне, в ме́сте поко́йне: отню́дуже отбеже́ боле́знь, печа́ль и воздыха́ние. вся́кое согреше́ние, соде́янное и́м сло́вом, или́ де́лом, или́ помышле́нием, я́ко благи́й человеколю́бец Бо́г прости́, я́ко не́сть челове́к, и́же жи́в бу́дет, и не согреши́т: ты́ бо еди́н кроме́ греха́, пра́вда твоя́ пра́вда во ве́ки, и сло́во твое́ и́стина.
И посе́м начина́ем втору́ю статию́ на гла́с 5: на ко́емждо же конце́ стиха́ глаго́лем: Поми́луй раба́ твоего́.
Ли́к начина́ет: За́поведи твоя́:
Поми́луй раба́ твоего́:
Па́ки то́йже ли́к: Руце́ твои́ сотвори́сте мя́: и созда́сте мя́, вразуми́ мя, и научу́ся за́поведем твои́м.
Поми́луй раба́ твоего́.
Боя́щиися тебе́ у́зрят мя́: и возвеселя́тся, я́ко на словеса́ твоя́ упова́х.
Поми́луй раба́ твоего́.
И про́чее псалма́, и по конце́,
Сла́ва: Поми́луй раба́ твоего́.
И ны́не: Поми́луй раба́ твоего́.
Диа́кон: Па́ки и па́ки:
И па́ки начина́ем тре́тию статию́ на гла́с тре́тий:
И́мя твое́: Аллилу́иа.
Па́ки то́йже ли́к пое́т:
При́зри на мя́, и поми́луй мя́, по суду́ лю́бящих и́мя твое́. Аллилу́иа.
Стопы́ моя́ напра́ви по словеси́ твоему́, и да не облада́ет мно́ю вся́кое беззако́ние: Аллилу́иа.
И про́чее.
И по конце́ а́бие: Благослове́н еси́ Го́споди, научи́ мя оправда́нием твои́м.
Святы́х ли́к обре́те исто́чник жи́зни, и две́рь ра́йскую: да обря́щу и а́з пу́ть покая́нием, поги́бшее овча́ а́з е́смь, воззови́ мя спа́се, и спаси́ мя.
Благослове́н еси́ Го́споди:
А́гнца Бо́жия пропове́давше, и закла́ни бы́вше я́коже а́гнцы. и к жи́зни нестаре́емей, святи́и, и присносу́щней преста́вльшеся, того́ приле́жно му́ченицы моли́те, долго́в разреше́ние на́м дарова́ти.
Благослове́н еси́ Го́споди:
В пу́ть у́зкий хо́ждшии приско́рбный, вси́ в житии́ кре́ст я́ко яре́м взе́мшии, и мне́ после́довавшии ве́рою, прииди́те наслади́теся, и́хже угото́вах ва́м по́честей, и венцо́в небе́сных.
Благослове́н еси́ Го́споди:
О́браз е́смь неизрече́нныя твоея́ сла́вы, а́ще и я́звы ношу́ прегреше́ний: уще́дри твое́ созда́ние Влады́ко, и очи́сти твои́м благоутро́бием, и возжеле́нное оте́чество пода́ждь ми́, рая́ па́ки жи́теля мя́ сотворя́я.
Благослове́н еси́ Го́споди:
Дре́вле у́бо от не су́щих созда́вый мя́, и о́бразом твои́м Боже́ственным почты́й, преступле́нием же за́поведи, па́ки мя́ возврати́вый в зе́млю, от нея́же взя́т бы́х, на е́же по подо́бию возведи́, дре́внею добро́тою возъобрази́тися.
Благослове́н еси́ Го́споди:
Упоко́й Бо́же раба́ твоего́, и учини́ его́ в раи́, иде́же ли́цы святы́х Го́споди, и пра́ведницы сия́ют я́ко свети́ла, усо́пшаго раба́ твоего́ упоко́й, презира́я его́ вся́ согреше́ния.
Сла́ва: Трисия́тельное еди́наго Божества́, благоче́стно пое́м вопию́ще: свя́т еси́ о́тче безнача́льный, собезнача́льный Сы́не, и Боже́ственный ду́ше, просвети́ на́с ве́рою тебе́ слу́жащих, и ве́чнаго огня́ исхити́.
И ны́не: Ра́дуйся чи́стая, Бо́га пло́тию ро́ждшая во спасе́ние все́х, е́юже ро́д челове́ческий обре́те спасе́ние, тобо́ю да обря́щем ра́й, Богоро́дице чи́стая благослове́нная.
Аллилу́иа, три́жды.
Та́же диа́кон: Па́ки и па́ки:
И по возгла́се пое́м настоя́щыя тропари́, гла́с 5:
Поко́й спа́се на́ш с пра́ведными раба́ твоего́, и сего́ всели́ во дворы́ твоя́, я́коже е́сть пи́сано, презира́я я́ко бла́г прегреше́ния его́, во́льная и нево́льная, и вся́ я́же в ве́дении и не в ве́дении, человеколю́бче.
Сла́ва, коне́ц: И вся́ я́же в ве́дении, и не в ве́дении, человеколю́бче.
И ны́не, богоро́дичен: От Де́вы возсия́вый ми́ру Христе́ Бо́же, сы́ны све́та то́ю показа́вый, поми́луй на́с.
Та́же псало́м 50. И кано́н, его́же краестро́чие: Шесту́ю припева́ю отше́дшему пе́снь. Феофа́ново. Гла́с 6.
ПЕ́СНЬ 1.
Ирмо́с: Я́ко по су́ху пешеше́ствовав изра́иль, по бе́здне стопа́ми. гони́теля фарао́на ви́дя потопля́ема Бо́гу побе́дную пе́снь пои́м, вопия́ше.
В небе́сных черто́зех всегда́ до́блии му́ченицы мо́лят тя́ Христе́, его́же от земли́ преста́вил еси́ ве́рнаго, ве́чных бла́г получи́ти сподо́би.
Украше́й вся́ческая, живо́тное смеше́нное, посреде́ мя́ челове́ка, смире́ния вку́пе и вели́чества, созда́л еси́, те́мже раба́ твоего́ ду́шу спа́се, упоко́й.
Сла́ва: Рая́ жи́теля, и земледе́лателя в нача́ле мя́ учини́л еси́, престу́пльша же твою́ за́поведь изгна́л еси́. те́мже раба́ твоего́ ду́шу спасе́, упоко́й.
И ны́не, богоро́дичен: И́же от ребра́ созда́вый е́ву пре́жде на́шу прама́терь, из пречи́стаго твоего́ чре́ва в пло́ть одева́ется, е́юже сме́рти кре́пость, чи́стая, разруши́.
ПЕ́СНЬ 3.
Ирмо́с: Не́сть свя́т я́коже ты́ Го́споди Бо́же мо́й, вознесы́й ро́г ве́рных твои́х бла́же, и утверди́вый на́с на ка́мени испове́дания твоего́.
Зако́нно пострада́ша твои́ му́ченицы жизнода́вче, и венце́м побе́ды украси́вшеся, приле́жно преста́вльшемуся ве́рному ве́чное избавле́ние подаю́т.
Наказа́в пе́рвее мно́гими чудесы́ и зна́меньми мене́ заблу́дшаго, напосле́док самаго́ себе́ истощи́л еси́, я́ко сострада́тель, и поиска́в обре́л и спа́сл еси́.
Сла́ва: От теку́щих непостоя́тельныя тли́, к тебе́ преше́дшаго, в селе́ниих ве́чных жи́ти ра́достно сподо́би бла́же, оправда́в ве́рою же и благода́тию.
И ны́не, богоро́дичен: Не́сть непоро́чна, я́коже ты́ пречи́стая богома́ти, еди́на бо от ве́ка Бо́га и́стиннаго зачала́ еси́ во чре́ве, сме́рти разруши́вшаго си́лу.
Диа́кон: Па́ки и па́ки:
Седа́лен, гла́с 6: Вои́стинну суета́ вся́ческая, житие́ же се́нь, и со́ние: и́бо всу́е мяте́тся вся́к земноро́дный, я́коже рече́ писа́ние: егда́ ми́р приобря́щем. тогда́ во гро́б всели́мся, иде́же вку́пе ца́рие и ни́щии. те́мже Христе́ Бо́же, преста́вльшагося раба́ твоего́ упоко́й, я́ко человеколю́бец.
Сла́ва, и ны́не, богоро́дичен: Всесвята́я Богоро́дице, во вре́мя живота́ моего́ не оста́ви мене́, челове́ческому предста́тельству не вве́ри мя́: но сама́ заступи́, и поми́луй мя́.
ПЕ́СНЬ 4.
Ирмо́с: Христо́с моя́ си́ла, Бо́г и Госпо́дь, честна́я це́рковь боголе́пно пое́т взыва́ющи, от смы́сла чи́ста о Го́споде пра́зднующи.
Прему́дрости бо́льшее явля́я позна́ние, и е́же о да́рех, многосоверше́нныя Влады́ко благосты́ни, му́ченическия ли́ки а́нгелов сочета́л еси́.
Неизрече́нныя сла́вы твоея́ получи́ти сподо́би к тебе́ преста́вльшагося, иде́же Христе́ веселя́щихся е́сть жили́ще, и гла́с чи́стаго ра́дования.
Сла́ва: Пою́ща приими́ Боже́ственную держа́ву твою́, его́же от земли́ прия́л еси́, ча́до све́та сего́ соде́ловая, грехо́вную мглу́ очища́я многоми́лостиве.
И ны́не, богоро́дичен: Прия́телище пречи́стое, хра́м всенепоро́чный, ковче́г всесвяты́й, Де́вственное ме́сто свяще́ния, тебе́ добро́ту Иа́ковлю Влады́ка избра́л е́сть.
ПЕ́СНЬ 5.
Ирмо́с: Бо́жиим све́том твои́м бла́же, у́тренюющих ти́ ду́шы любо́вию озари́, молю́ся, тя́ ве́дети сло́ве Бо́жий, и́стиннаго Бо́га, от мра́ка грехо́внаго взыва́юща.
Я́ко всепло́дие свяще́нное, и я́ко нача́ток челове́ческаго естества́, му́ченицы, просла́вленному прине́сшеся бо́гови, на́м спасе́ние при́сно хода́тайствуют.
Небе́снаго пребыва́ния, раздая́ния дарова́ний сподо́би Го́споди, пре́жде усо́пшаго ве́рнаго раба́ твоего́, подая́ прегреше́ний избавле́ние.
Сла́ва: И́же еди́н естество́м животворе́ц, и́же бла́гости вои́стинну неизсле́димая пучи́на, сконча́вшагося, Ца́рствия твоего́ сподо́би ще́дре, еди́не безсме́ртне.
И ны́не, богоро́дичен: Кре́пость и пе́ние, из тебе́ Влады́чице ми́ру рожде́йся, и спасе́ние бы́в поги́бшым, и́же от а́довых вра́т избавля́яй, ве́рою тебе́ блажа́щыя.
ПЕ́СНЬ 6.
Ирмо́с: Жите́йское мо́ре воздвиза́емое зря́ напа́стей бу́рею к ти́хому приста́нищу твоему́ прите́к вопию́ ти: возведи́ от тли́ живо́т мо́й многоми́лостиве.
На кресте́ пригвожда́емь, му́ченическия ли́ки к себе́ собра́л еси́, подража́ющыя стра́сть твою́ бла́же. те́мже мо́лимся ти́: к тебе́ преста́вльшагося ны́не упоко́й.
Неизрече́нною сла́вою твое́ю, егда́ прии́деши стра́шно суди́ти ми́ру всему́ на о́блацех, благоволи́ све́тло сре́сти тебе́ изба́вителю, его́же от земли́ прия́л еси́ ве́рнаго раба́ твоего́.
Сла́ва: Исто́чник жи́зни сы́й му́жеством Боже́ственным Влады́ко, окова́нная изводя́й, раба́ твоего́ к тебе́ ве́рно отше́дшаго в сла́дости ра́йстей всели́.
И ны́не, богоро́дичен: В зе́млю возврати́хомся, престу́пльше Бо́жию за́поведь Боже́ственную, тобо́ю же Де́во, на не́бо от земли́ вознесо́хомся, тлю́ сме́ртную оттря́сше.
Диа́кон: Па́ки и па́ки:
Конда́к, гла́с 8:
Со святы́ми упоко́й Христе́, ду́шу раба́ твоего́, иде́же не́сть боле́знь, ни печа́ль, ни воздыха́ние, но жи́знь безконе́чная.
И́кос: Са́м еди́н еси́ безсме́ртный, сотвори́вый и созда́вый челове́ка, земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́ созда́вый мя́ и реки́й ми́: я́ко земля́ еси́ и в зе́млю оти́деши, а́може вси́ челове́цы по́йдем, надгро́бное рыда́ние творя́ще пе́снь: аллилу́иа.
И па́ки: Со святы́ми упоко́й Христе́:
ПЕ́СНЬ 7.
Ирмо́с: Росода́тельну у́бо пе́щь соде́ла а́нгел преподо́бным отроко́м, халде́и же опаля́ющее веле́ние Бо́жие, мучи́теля увеща́ вопи́ти: благослове́н еси́ Бо́же оте́ц на́ших.
Изба́вльшиися твое́ю кро́вию му́ченицы пе́рваго преступле́ния, окропи́вшеся же свое́ю кро́вию, прообразу́ют я́ве твое́ заколе́ние: благослове́н еси́ Бо́же оте́ц на́ших.
Свире́пеющую сме́рть умертви́л еси́ сло́ве живонача́льнейший, в ве́ре же усо́пшаго приими́ ны́не воспева́ющаго, и глаго́лющаго: Христе́, благослове́н еси́ Бо́же оте́ц на́ших.
Сла́ва: Воодуши́вый мя́ челове́ка вдохнове́нием Боже́ственным богонача́льнейший Влады́ко, преста́вленнаго Ца́рствия твоего́ сподо́би, пе́ти тебе́ спа́се: благослове́н еси́ Бо́же оте́ц на́ших.
И ны́не, богоро́дичен: Превы́шши вся́кия тва́ри пренепоро́чная была́ еси́, заче́нши Бо́га, сокруши́вшаго сме́ртная врата́, и вереи́ сте́ршаго: те́мже тя́ чи́стая песносло́вим ве́рнии, я́ко богома́терь.
ПЕ́СНЬ 8.
Ирмо́с: Из пла́мене преподо́бным ро́су источи́л еси́. и пра́веднаго же́ртву водо́ю попали́л еси́: вся́ бо твори́ши Христе́, то́кмо е́же хоте́ти, тя́ превозно́сим во вся́ ве́ки.
Кре́пко по́двиги показа́вше, побе́ды венце́м украси́стеся му́ченицы Христо́вы страстоте́рпцы, зову́ще: тя́ превозно́сим Христе́ во ве́ки.
Свяще́нне житие́ оста́вльшыя ве́рныя, и к тебе́ Влады́це преше́дшыя приими́, кро́тце упокоева́я, я́ко благоутро́бен, тя́ превознося́щыя во вся́ ве́ки.
Сла́ва: Ны́не в земли́ кро́тких вся́ водворя́тися пре́жде усо́пшыя, спа́се, благоизво́ли, ве́рою я́же в тя́ оправда́в и благода́тию, тя́ превознося́щыя во вся́ ве́ки.
И ны́не, богоро́дичен: Вси́ тя блажи́м всеблаже́нная, ро́ждшую сло́ва вои́стинну су́щаго блаже́ннаго, пло́ть на́с ра́ди бы́вшаго: его́же превозно́сим во вся́ ве́ки.
ПЕ́СНЬ 9.
Ирмо́с: Бо́га челове́ком невозмо́жно ви́дети, на него́же не сме́ют чи́ни а́нгельстии взира́ти: тобо́ю же всечи́стая, яви́ся челове́ком сло́во воплоще́нно, его́же велича́юще, с небе́сными во́и, тя́ ублажа́ем.
Наде́жда му́чеников ли́ки укрепи́, и к твое́й любви́ распале́нне впери́, бу́дущих си́м предвообрази́вши непоколеби́мый вои́стинну поко́й: ему́же преста́вльшагося бла́же ве́рнаго сподо́би получи́ти.
Све́тлаго и Боже́ственнаго получи́ти сия́ния твоего́ Христе́, ве́рою преста́вльшагося благоволи́ в не́дрех Аавраа́мовых упокое́ние, я́ко еди́н ми́лостив сему́ да́руяй, и ве́чнаго сподобля́яй блаже́нства.
Сла́ва: Сы́й естество́м бла́г и благоутро́бен, и воли́тель ми́лости, и благоутро́бия бе́здна: его́же от ме́ста сего́ озлобле́ния и се́ни сме́ртныя спа́се преста́вил еси́, иде́же сия́ет тво́й све́т, сего́ учини́.
И ны́не, богоро́дичен: Се́нь святу́ю чи́стая разуме́ем, и ковче́г, и скрижа́ль тя́ зако́на и благода́ти: тобо́ю бо оставле́ние дарова́ся, оправда́нным кро́вию воплоще́ннаго из твоего́ чре́ва, всенепоро́чная.
Диа́кон: Па́ки и па́ки ми́ром Го́споду помо́лимся.
Начина́ем самогла́сны Иоа́нна мона́ха.
Гла́с 1: Ка́я жите́йская сла́дость пребыва́ет печа́ли неприча́стна? ка́я ли сла́ва стои́т на земли́ непрело́жна? вся́ се́ни немощне́йша, вся́ со́ний преле́стнейша: еди́нем мгнове́нием, и вся́ сия́ сме́рть прие́млет. но во све́те Христе́ лица́ твоего́, и в наслажде́нии твоея́ красоты́, его́же избра́л еси́, упоко́й, я́ко человеколю́бец.
Гла́с 2: Увы́ мне́, яковы́й по́двиг и́мать душа́ разлуча́ющися от телесе́! увы́, тогда́ коли́ко слези́т, и не́сть поми́луяй ю́! ко а́нгелом о́чи возводя́щи, безде́льно мо́лится: к челове́ком ру́це простира́ющи, не и́мать помога́ющаго. те́мже возлю́бленнии мои́ бра́тие, помы́сливше на́шу кра́ткую жи́знь, преста́вленному упокое́ния от Христа́ про́сим, и душа́м на́шым ве́лию ми́лость.
Гла́с 3: Вся́ суета́ челове́ческая, ели́ка не пребыва́ет по сме́рти: не пребыва́ет бога́тство, ни сше́ствует сла́ва: прише́дшей бо сме́рти, сия́ вся́ потреби́шася. те́мже Христу́ безсме́ртному возопии́м: преста́вленнаго от на́с упоко́й, иде́же все́х е́сть веселя́щихся жили́ще.
Гла́с 4: Где́ есть мирско́е пристра́стие? где́ есть привре́менных мечта́ние? где́ есть зла́то и сребро́? где́ есть рабо́в мно́жество и молва́? вся́ пе́рсть, вся́ пе́пел, вся́ се́нь. но прииди́те возопии́м безсме́ртному Царю́: Го́споди ве́чных твои́х бла́г сподо́би преста́вльшагося от на́с, упокоя́я его́ в нестаре́ющемся блаже́нстве твое́м.
Гла́с 5: Помяну́х проро́ка вопию́ща: а́з е́смь земля́ и пе́пел. и па́ки разсмотри́х во гробе́х, и ви́дех ко́сти обнаже́ны, и ре́х: у́бо кто́ е́сть ца́рь, или́ во́ин, или́ бога́т, или́ убо́г, или́ пра́ведник, или́ гре́шник? но упоко́й Го́споди, с пра́ведными раба́ твоего́.
Гла́с 6: Нача́ток мне́ и соста́в зижди́тельное твое́ бы́сть повеле́ние: восхоте́в бо от неви́димаго же и ви́димаго жи́ва мя́ соста́вити естества́. от земли́ те́ло мое́ созда́л еси́, да́л же ми́ еси́ ду́шу Боже́ственным твои́м и животворя́щим вдохнове́нием. те́мже Христе́ раба́ твоего́ во стране́ живу́щих, и в селе́ниих пра́ведных упоко́й.
Гла́с 7: По о́бразу твоему́ и по подо́бию созда́вый в нача́ле челове́ка, в раи́ поста́вил еси́ владе́ти твои́ми тва́рьми: за́вистию же диа́волею прельсти́вся, сне́ди причасти́ся, за́поведей твои́х престу́пник бы́в. те́мже па́ки в зе́млю, от нея́же взя́т бы́сть, осуди́л еси́ возврати́тися Го́споди, и испроси́ти упокое́ние.
Гла́с 8: Пла́чу и рыда́ю, егда́ помышля́ю сме́рть, и ви́жду во гробе́х лежа́щую, по о́бразу Бо́жию созда́нную на́шу красоту́, безъобра́зну, безсла́вну, не иму́щую ви́да. о чудесе́! что́ сие́ е́же о на́с бы́сть та́инство? ка́ко преда́хомся тле́нию? ка́ко сопряго́хомся сме́рти? вои́стинну Бо́га повеле́нием. я́коже пи́сано е́сть, подаю́щаго преста́вльшемуся упокое́ние.
Блаже́нна, гла́с 6.
Во Ца́рствии твое́м, егда́ прии́деши помяни́ на́с Го́споди.
Блаже́ни ни́щии ду́хом, я́ко те́х е́сть Ца́рство небе́сное.
Блаже́ни пла́чущии, я́ко ти́и уте́шатся.
Блаже́ни кро́тцыи, я́ко ти́и насле́дят зе́млю.
Блаже́ни а́лчущии, и жа́ждущии пра́вды, я́ко ти́и насы́тятся.
Блаже́ни ми́лостивии, я́ко ти́и поми́ловани бу́дут.
Разбо́йника рая́ Христе́ жи́теля, на кресте́ тебе́ возопи́вша, помяни́ мя, предсоде́ял еси́ покая́нием его́, и мене́ сподо́би недосто́йнаго.
Блаже́ни чи́стии се́рдцем, я́ко ти́и Бо́га у́зрят.
Живото́м Госпо́дствуяй и сме́ртию, во дво́рех святы́х упоко́й, его́же прия́л еси́ от привре́менных: и помяни́ мя, егда́ прии́деши во Ца́рствии твое́м.
Блаже́ни миротво́рцы, я́ко ти́и сы́нове Бо́жии нареку́тся.
Душа́ми влады́чествуяй и телеса́ми, его́же в руце́ дыха́ние на́ше, оскорбля́емых утеше́ние, упоко́й во стране́ пра́ведных, его́же преста́вил еси́ раба́ твоего́.
Блаже́ни изгна́ни пра́вды ра́ди:
Христо́с тя́ упоко́ит во стране́ живу́щих, и врата́ ра́йская да отве́рзет ти́, и Ца́рствия пока́жет жи́теля, и оставле́ние тебе́ да́ст, о ни́хже согреши́л еси́ в житии́, Христолю́бче.
Блаже́ни есте́, егда́ поно́сят ва́м:
Изы́дем и у́зрим во гробе́х, я́ко на́ги ко́сти челове́к, черве́й сне́дь, и смра́д, и позна́ем что́ бога́тство, добро́та, кре́пость, благоле́пие?
Ра́дуйтеся и весели́теся:
Услы́шим, что́ зове́т вседержи́тель: увы́ и́щущым зре́ти стра́шный де́нь Госпо́день! се́й бо е́сть тьма́: огне́м бо искуша́ются вся́ческая.
Сла́ва: Безнача́льным и рожде́нием же и происхожде́нием, отцу́ покланя́юся роди́вшему, Сы́на сла́влю рожде́ннаго, пою́ сопросия́вшаго отцу́ же и Сы́ну, ду́ха свята́го.
И ны́не, богоро́дичен: Ка́ко от сосцу́ твое́ю млеко́ то́чиши Де́во, ка́ко пита́еши пита́теля тва́ри? я́коже ве́сть, источи́вый во́ду от ка́мене, жи́лы во́дныя жа́ждущым лю́дем, я́коже писа́ся.
Посе́м диа́кон глаго́лет: Во́нмем.
Свяще́нник: Ми́р все́м.
Ли́к пое́т проки́мен, гла́с 6:
Блаже́н пу́ть, во́ньже и́деши дне́сь душе́, я́ко угото́вася тебе́ ме́сто упокое́ния.
Сти́х: К тебе́ Го́споди воззову́:
Диа́кон: Прему́дрость.
Чте́ц: Апо́стол к солу́няном, зача́ло 270.
Бра́тие, не хощу́ ва́с не ве́дети о уме́рших, да не скорбите́, я́коже и про́чии не иму́щии упова́ния. А́ще бо ве́руем, я́ко Иису́с у́мре и воскре́се, та́ко и Бо́г уме́ршыя о Иису́се, приведе́т с ни́м. Сие́ бо ва́м глаго́лем сло́вом Госпо́дним, я́ко мы́ живу́щии оста́вшии в прише́ствие Госпо́дне, не и́мамы предвари́ти уме́рших. Я́ко са́м Госпо́дь в повеле́нии во гла́се арха́нгелове, и в трубе́ Бо́жии сни́дет с небесе́, и ме́ртвии о Христе́ воскре́снут пе́рвее. Пото́м же мы́ живу́щии оста́вшии, ку́пно с ни́ми восхище́ни бу́дем на о́блацех, в сре́тение Госпо́дне на возду́се, и та́ко всегда́ с Го́сподем бу́дем.
Свяще́нник: Ми́р ти́. Аллилу́иа.
Гла́с 6: Блаже́н, его́же избра́л и прия́л еси́, Го́споди.
Ева́нглие от Иоа́нна, зача́ло 16.
Рече́ Госпо́дь ко прише́дшым к нему́ иуде́ем: ами́нь ами́нь глаго́лю ва́м, я́ко слу́шаяй словесе́ моего́ и ве́руяй посла́вшему мя́, и́мать живо́т ве́чный, и на су́д не прии́дет: но пре́йдет от сме́рти в живо́т. Ами́нь ами́нь глаго́лю ва́м: я́ко гряде́т ча́с, и ны́не е́сть, егда́ ме́ртвии услы́шат гла́с Сы́на Бо́жия, и услы́шавше оживу́т. Я́коже бо оте́ц и́мать живо́т в себе́, та́ко да́ст и Сы́нови живо́т име́ти в себе́: И о́бласть да́ст ему́ и су́д твори́ти, я́ко Сы́н челове́чь е́сть, не диви́теся сему́. Я́ко гряде́т ча́с во́ньже вси́ су́щии во гробе́х услы́шат гла́с Сы́на Бо́жия: И изы́дут сотво́ршии блага́я в воскреше́ние живота́, а сотво́ршии зла́я в воскреше́ние суда́. Не могу́ а́з о себе́ твори́ти ничесо́же. Я́коже слы́шу, сужду́: и су́д мо́й пра́веден е́сть: я́ко не ищу́ во́ли моея́, но во́ли посла́вшаго мя́ отца́.
Диа́кон: Поми́луй на́с Бо́же, по вели́цей ми́лости твое́й, мо́лим ти ся услы́ши и поми́луй.
Го́споди поми́луй, три́жды.
Еще́ мо́лимся о упокое́нии души́ усо́пшаго раба́ Бо́жия, и́мярек, и о е́же прости́тися ему́ вся́кому прегреше́нию, во́льному же и нево́льному.
Го́споди поми́луй, три́жды.
Я́ко да Госпо́дь Бо́г учини́т ду́шу его́, иде́же пра́веднии упокоя́ются.
Го́споди поми́луй, три́жды.
Ми́лости Бо́жия, Ца́рства небе́снаго, и оставле́ния грехо́в его́, у Христа́ безсме́ртнаго Царя́ и Бо́га на́шего про́сим.
Пода́й Го́споди.
Диа́кон: Го́споду помо́лимся.
Го́споди поми́луй.
И по исполне́нии сего́ глаго́лет пе́рвый от свяще́нников, или́ архиере́й прилучи́вся, моли́тву:
Бо́же духо́в: велегла́сно, прише́д близ уме́ршаго. Та́кожде и настоя́щии свяще́нницы вси́.
Ве́домо же бу́ди, я́ко глаго́лему коему́ждо проше́нию от диа́кона, во ели́ко глаго́лется проше́ние от него́, глаго́лет вышерече́нную моли́тву ки́йждо свяще́нник, по чи́ну своему́ та́йно близ уме́ршаго, и возглаша́ет:
Я́ко ты́ еси́ воскре́сние:
Ны́не же от пе́рваго свяще́нника, или́ архиере́а, глаго́лется велегла́сно моли́тва:
Бо́же духо́в: я́коже вы́ше рече́ся.
По возгла́се же быва́ет целова́ние. И пое́м настоя́щыя стихи́ры подо́бны.
Егда́ от дре́ва:
Гла́с 2:
Прииди́те, после́днее целова́ние дади́м бра́тие уме́ршему, благодаря́ще Бо́га: се́й бо оскуде́ от сро́дства своего́, и ко гро́бу тщи́тся не ктому́ пеки́йся о су́етных, и о многостра́стной пло́ти. где́ ны́не сро́дницы же и дру́зи? се́ разлуча́емся. его́же упоко́ити, Го́споду помо́лимся.
Ко́е разлуче́ние, о бра́тие! ки́й пла́чь? ко́е рыда́ние в настоя́щем часе́? прииди́те у́бо целу́йте бы́вшаго вма́ле с на́ми: предае́тся бо гро́бу. ка́менем покрыва́ется, во тьму́ вселя́ется, с ме́ртвыми погреба́ется, и все́х сро́дников и друго́в ны́не разлуча́ется: его́же упоко́ити, Го́споду помо́лимся.
Ны́не жите́йское лука́вое разруша́ется торжество́ суеты́: ду́х бо оскуде́ от селе́ния, бре́ние очерни́ся, сосу́д раздра́ся, безгла́сен, нечу́ствен, ме́ртвен, недви́жимь. Его́же посыла́юще гро́бу, Го́споду помо́лимся, да́ти сему́ во ве́ки упокое́ние.
Яко́в живо́т на́ш е́сть? цве́т, и ды́м, и роса́ у́тренняя вои́стинну. прииди́те у́бо, у́зрим на гробе́х я́сно, где́ добро́та теле́сная? где́ ю́ность? где́ су́ть очеса́, и зра́к плотски́й: вся́ увядо́ша я́ко трава́, вся́ потреби́шася. прииди́те ко Христу́ припаде́м со слеза́ми.
Ве́лий пла́чь и рыда́ние, ве́лие воздыха́ние, и ну́жда, разлуче́ние души́, а́д и поги́бель, привре́менный живо́т, се́нь непостоя́нная, со́н преле́стный: безвременномечта́нен тру́д жития́ земна́го. дале́че отбежи́м мирска́го вся́каго греха́, да небе́сная насле́дим.
Ви́дяще предлежа́ща ме́ртва, о́браз восприи́мем вси́ коне́чнаго часа́: се́й бо отхо́дит я́ко ды́м от земли́, я́ко цве́т отцвете́, я́ко трава́ посече́ся, вре́тищем повива́емь, земле́ю покрыва́емь. его́же неви́дима оста́вивше, Христу́ помо́лимся, да́ти сему́ во ве́ки упокое́ние.
Прииди́те вну́цы Ада́мовы, уви́дим на земли́ пове́рженнаго, по о́бразу на́шему все́ благоле́пие отлага́юща, разруше́на во гро́бе гно́ем, червьми́, тьмо́ю иждива́ема, земле́ю покрыва́ема. его́же неви́дима оста́вльше, Христу́ помо́лимся, да́ти во ве́ки сему́ упокое́ние.
Егда́ душа́ от те́ла и́мать ну́ждею восхи́титися стра́шными а́нгелы, все́х забыва́ет сро́дников и зна́емых, и пече́тся о бу́дущих суди́лищей стоя́нии, я́же суеты́, и многотру́дныя пло́ти разреше́нии: тогда́ судию́ моля́ще, вси́ помо́лимся, да прости́т Госпо́дь, я́же соде́ла.
Прииди́те бра́тие, во гро́бе у́зрим пе́пел и пе́рсть, из нея́же созда́хомся. ка́мо ны́не и́дем? что́ же бы́хом, ки́й убо́г или́ бога́т? или́ ки́й Влады́ка? ки́й же свобо́дь? и не вси́ ли пе́пел? добро́та лица́ согни́, и ю́ности ве́сь цве́т увяди́ сме́рть.
Вои́стинну суета́ и тле́ние, вся́ жите́йская, ви́ды, и безсла́вная: вси́ бо исчеза́ем, вси́ у́мрем, ца́рие же и кня́зи, судии́ и наси́льницы, бога́тии и убо́зии, и все́ естество́ челове́ческое: ны́не бо, и́же иногда́ в житии́, во гро́бы верга́ются, и́хже да упоко́ит Госпо́дь, помо́лимся.
Вси́ теле́снии ны́не орга́ны пра́здни зря́тся, и́же пре́жде ма́ла дви́жими бя́ху, вси́ недействи́тельни, ме́ртви, нечу́вственни: о́чи бо заидо́ша, связа́стеся но́зе, ру́це безмо́лвствуете, и слу́х с ни́ми: язы́к молча́нием заключи́ся, гро́бу предае́тся. Вои́стинну суета́ вся́ челове́ческая.
Спаса́й наде́ющыяся на тя́, ма́ти незаходи́маго со́лнца богороди́тельнице: умоли́ моли́твами твои́ми преблага́го Бо́га, упоко́ити, мо́лимся, ны́не преста́вльшагося, иде́же упокоева́ются пра́ведных ду́си: Боже́ственных бла́г насле́дника покажи́, во дво́рех пра́ведных, в па́мять, всенепоро́чная, ве́чную.
Сла́ва, гла́с 6:
Зря́ще мя́ безгла́сна, и бездыха́нна предлежа́ща, воспла́чите о мне́ бра́тие и дру́зи, сро́дницы и зна́емии: вчера́шний бо де́нь бесе́довах с ва́ми, и внеза́пу на́йде на мя́ стра́шный ча́с сме́ртный: но прииди́те вси́ лю́бящии мя́, и целу́йте мя́ после́дним целова́нием: не ктому́ бо с ва́ми похожду́, или́ собесе́дую про́чее. к судии́ бо отхожду́, иде́же не́сть лицеприя́тия: ра́б бо и влады́ка вку́пе предстоя́т, ца́рь и во́ин, бога́тый и убо́гий в ра́внем досто́инстве: ки́йждо бо от свои́х де́л, или́ просла́вится, или́ постыди́тся. но прошу́ все́х и молю́, непреста́нно о мне́ моли́теся Христу́ Бо́гу, да не низведе́н бу́ду по грехо́м мои́м, на ме́сто муче́ния: но да вчини́т мя́, иде́же све́т живо́тный.
И ны́не, богоро́дичен, гла́с то́йже:
Моли́твами ро́ждшия тя́ Христе́, и предте́чи твоего́, апо́столов, проро́ков, иера́рхов, преподо́бных, и пра́ведных, и все́х святы́х, усо́пшаго раба́ твоего́ упоко́й.
Та́же, Трисвято́е. Пресвята́я Тро́ице: О́тче на́ш:
Свяще́нник: Я́ко твое́ е́сть Ца́рство:
Та́же, Со ду́хи пра́ведных: И про́чее.
Проше́ние от диа́кона: Поми́луй на́с Бо́же, по вели́цей ми́лости твое́й: По возгла́се же,
Сла́ва, и ны́не:
И отпу́ст:
Воскресы́й из ме́ртвых, Христо́с и́стинный Бо́г на́ш, моли́твами пречи́стыя своея́ ма́тере, святы́х сла́вных и всехва́льных апо́стол, преподо́бных и богоно́сных оте́ц на́ших, и все́х святы́х, ду́шу от на́с преста́вльшагося раба́ своего́, и́мярек, в селе́ниих пра́ведных учини́т, в не́дрех Аавраа́ма упоко́ит, и с пра́ведными сопричте́т, и на́с поми́лует, я́ко бла́г и человеколю́бец. Ами́нь.
Архиере́й же или́ нача́льствуяй иере́й са́м глаго́лет три́жды сие́:
Ве́чная твоя́ па́мять, достоблаже́нне и приснопа́мятне бра́те на́ш. Три́жды.
Та́же певцы́ пою́т три́жды:
Ве́чная па́мять.
А́бие же архиере́й, а́ще приключи́тся та́мо бы́ти, или́ иере́й чте́т моли́тву проща́льную велегла́сно:
Госпо́дь Иису́с Христо́с Бо́г на́ш, и́же Боже́ственная за́поведи святы́м свои́м ученико́м и апо́столом да́вый, во е́же вяза́ти и реши́ти па́дших грехи́, и от о́ных па́ки мы́ прие́мше вины́ то́йже твори́ти: да прости́т тебе́, ча́до духо́вное, а́ще что́ соде́лал еси́ в ны́нешнем ве́це во́льное или́ нево́льное, ны́не и́. при́сно, и во ве́ки веко́в, ами́нь.
И та́ко взе́мше мо́щи отхо́дим ко гро́бу после́дующым все́м лю́дем, предъиду́щым же свяще́нником, и пою́щым: Святы́й Бо́же: Пресвята́я Тро́ице: О́тче на́ш: И про́чая.
И полага́ются мо́щи во гро́б: архиере́й же, или́ свяще́нник, взе́м пе́рсть лопа́тою, крестови́дно ме́щет верху́ моще́й, глаго́ля:
Госпо́дня земля́, и исполне́ние ея́ вселе́нная, и вси́ живу́щии на не́й.
И посе́м налива́ет верху́ еле́й от канди́ла, или́ сы́плют пе́пел от кади́льницы, и та́ко покрыва́ют я́ко обы́чно гро́б, приглаго́лемым тропаре́м: Со ду́хи пра́ведных: и про́чым все́м.
И отпу́ст.
ГЛАВА 18. УКА́З О ПРОВОЖДЕ́НИИ УСО́ПШИХ НА СВЯТУ́Ю ПА́СХУ, И ВО ВСЮ́ СВЕ́ТЛУЮ НЕДЕ́ЛЮ БЫВА́ЕМЫЙ 
Ве́дати подоба́ет, я́ко а́ще кто́ преста́вится на святу́ю па́сху, или́ в кото́рый ли́бо де́нь све́тлыя неде́ли до неде́ли фомины́, ма́ло что́ от обы́чнаго усо́пших пе́ния пое́тся, вели́чества ра́ди и че́сти весе́лаго пра́здника воскре́сния: весе́лия бо и ра́дости, а не се́тования е́сть пра́здник. я́ко вси́ о Христе́ воскре́сшем в наде́жде воскре́сния и жи́зни ве́чныя умира́ющии, Христо́вым воскре́снием от печа́льных ми́ра сего́ на весе́лая и ра́достная преставля́ются воскре́сным пе́нием над усо́пшим це́рковь возвеща́ет! ма́лым же не́киим пе́нием, ектениа́ми же и моли́твою усо́пшым прили́чными известву́емся, я́ко в покая́нии уме́рый, а́ще и не у́ довлесотвори́л е́сть о свои́х согреше́ниих, моли́твами церко́вными оставля́ются ему́, и от удержа́ния свободи́тся.
Прише́д у́бо свяще́нник с кли́рики свои́ми в до́м, в не́мже уме́ршаго те́ло лежи́т, взе́м на ся́ епитрахи́ль и фело́нь, и покади́в мо́щи, обы́чно начина́ет:
Благослове́н Бо́г на́ш:
Кли́р же пое́т: Христо́с воскре́се: на гла́с 5. Свяще́нник же глаго́лет обы́чныя стихи́, си́есть, Да воскре́снет Бо́г: И про́чая вся́.
Пою́щым же сия́ свяще́нник кропи́т свяще́нною водо́ю. те́ло уме́ршаго, и ковче́г его́ извне́ и извну́трь, и а́бие влага́ют е́ в не́м. Сконча́ну же пе́нию, глаго́лет диа́кон ектении́ обы́чныя усо́пшым.
Свяще́нник же чте́т моли́тву та́йно, си́есть: Бо́же духо́в:
По возгла́се же чту́т: Воскре́сние Христо́во ви́девше: И взе́мше мо́щи усо́пшаго, отхо́дят к це́ркви предъиду́щым свяще́нником, диа́коном и всему́ кли́ру, миря́ном же после́дующым. Иду́ще же кли́рицы и певцы́ пою́т кано́н па́сце, си́есть: Воскре́сния де́нь: но ря́ду, на ели́ко восхо́щут, да́же до це́ркви.
В це́ркви же поста́вивше мо́щи, допева́ют нача́тый кано́н кадя́щым свяще́нником по чи́ну обы́чно. на четве́ртой же пе́сни, диа́конства усо́пших обы́чная с моли́твою.
И возглаша́ет: Я́ко ты́ еси́ воскре́сние, и живо́т:
Та́же: Предвари́вшыя у́тро:
И посе́м пое́тся 4-я пе́снь по ря́ду.
По шесто́й же пе́сни, диа́конства усо́пших обы́чная с моли́твою.
И возглаша́ет: Я́ко ты́ еси́ воскре́сние, и живо́т:
Та́же, конда́к: Со святы́ми упоко́й:
И и́кос: Са́м еди́н еси́ безсме́ртный:
Вме́сто же трисвята́го: Ели́цы во Христа́ крести́стеся:
Апо́стол в дея́ниих, в то́й де́нь бы́вший.
Аллилу́иа, на гла́с 2.
Ева́нглие воскре́сное пе́рвое:
И посе́м: Воскре́сние Христо́во ви́девше, поклони́мся: И про́чыя пе́сни кано́на.
По соверше́нии же кано́на чте́тся, или́ пое́тся ексапостила́рий: Пло́тию усну́в: два́жды.
По си́х пое́м: Благослове́н еси́ Го́споди, научи́ мя оправда́нием твои́м.
А́нгельский собо́р удиви́ся:
Та́же стихи́ры па́сце, со стихи́ и́х. Сла́ва, и ны́не: Воскре́сния де́нь: и Христо́с воскре́се: три́жды.
Пое́мым же си́м стихи́рам, быва́ет обы́чное целова́ние усо́пшаго, глаго́люще: Христо́с воскре́се:
По стихи́рах же диа́конства обы́чная усо́пших с моли́твою, я́же велегла́сно от архиере́а, или́ свяще́нника, чте́тся близ моще́й.
И возглаша́ет: Я́ко ты́ еси́ воскре́сние и живо́т: И быва́ет отпу́ст обы́чный.
Та́же моли́тва проща́льная:
Госпо́дь Иису́с Христо́с Бо́г на́ш:
И отхо́дим ко гро́бу, нося́ще те́ло усо́пшаго на погребе́ние. Свяще́нник же со все́м кли́ром предъиды́й моще́м, пою́т: Христо́с воскре́се: И погреба́ют я́ со благодаре́нием и ра́достию, вся́ де́йствующе, и глаго́люще в мирско́м погребе́нии напи́санная на листе́ 146 на обор.
И пою́ще тропа́рь: Земле́, зи́нувши приими́ от Тебе́ созда́нное.
Коне́ц после́дованию погребе́ния усо́пших во дни́ све́тлыя неде́ли.
ГЛАВА 19. ПОСЛЕ́ДОВАНИЕ МЕ́РТВЕННОЕ НАД СКОНЧА́ВШИМСЯ СВЯЩЕ́ННИКОМ 
Егда́ кто́ от мирски́х свяще́нников оти́дет ко Го́споду, прихо́дят три́ свяще́нницы, и сне́млют его́ со одра́, и полага́ют на земли́ на рогози́нице. И поне́же не подоба́ет измове́ну бы́ти, обнаже́ну от свяще́нников, отира́ют его́ со еле́ем чи́стым. Та́же одева́ют его́ обы́чными его́ оде́ждами, пото́м же во всю́ свяще́нническую оде́жду, и покрыва́ют лице́ его́ возду́хом, и полага́ют свято́е ева́нглие над ни́м. Та́же прихо́дят свяще́нницы облаче́ны во свяще́нническия оде́жды.
Предстоя́тель же твори́т: Благослове́н Бо́г на́ш:
И начина́ют сопредстоя́щии: Святы́й Бо́же: Пресвята́я Тро́ице: И О́тче на́ш: Я́ко твое́ е́сть Ца́рство:
И а́бие пою́т тропари́ сия́, гла́с 4:
Со ду́хи пра́ведных:
Диа́кон глаго́лет:
Поми́луй на́с Бо́же:
И а́бие во́зьмут свяще́нницы мо́щи, и прино́сят я́ в па́перть хра́ма, и полага́ют свято́е ева́нглие верху́ его́, я́коже предре́хом, и подсве́щники крестови́дно со свеща́ми, и начина́ет певе́ц:
Непоро́чнии в пу́ть: аллилу́иа.
Во гла́с 6.
Та́же, Блаже́ни непоро́чнии:
По пе́рвой статии́, диа́кон:
Па́ки и па́ки:
Посе́м начина́ем втору́ю статию́, на гла́с 5, на ко́емждо же конце́ стиха́ глаго́лем: Поми́луй раба́ твоего́.
Ли́к начина́ет: За́поведи твоя́:
Поми́луй раба́ твоего́.
Па́ки то́йже ли́к: Ру́це твои́ сотвори́сте мя́:
По 2-й статии́, диа́кон:
Па́ки и па́ки:
И па́ки начина́ет тре́тию статию́, на гла́с 3: И́мя твое́: аллилу́иа.
Па́ки то́йже ли́к пое́т: При́зри на мя́, и поми́луй мя́:
По 3-й статии́, и по непоро́чных тропаре́х, диа́кон:
Па́ки и па́ки:
Та́же тропа́рь, гла́с 5: Поко́й спа́се на́ш с пра́ведными раба́ твоего́, и сего́ всели́ во дворы́ твоя́, я́коже е́сть пи́сано, презира́я я́ко бла́г прегреше́ния его́, во́льная и нево́льная, и вся́ я́же в ве́дении и не в ве́дении, Человеколю́бче.
Сла́ва, и ны́не:
От Де́вы возсия́вый ми́ру Христе́ Бо́же, сы́ны све́та то́ю показа́вый, поми́луй на́с.
Та́же степе́нны, гла́с 6:
На не́бо о́чи мои́ возвожу́ к тебе́ сло́ве: уще́дри мя́, да живу́ тебе́.
Поми́луй на́с уничиже́нных, устроя́я благопотре́бныя твоя́ сосу́ды, сло́ве.
Сла́ва: Свято́му Ду́ху, вся́кая всеспаси́тельная вина́: а́ще ко́ему се́й по достоя́нию дхне́т, ско́ро взе́млет от земны́х, восперя́ет, возраща́ет, устроя́ет горе́.
И ны́не, то́йже.
Та́же проки́мен, гла́с 6:
Блаже́н пу́ть, во́ньже и́деши дне́сь душе́, я́ко угото́вася тебе́ ме́сто упокое́ния.
Сти́х: Обрати́ся душе́ моя́ в поко́й тво́й, я́ко Госпо́дь бла́го сотвори́ тебе́.
К солу́няном посла́ния свята́го Апо́стола Па́вла  чте́ние, зача́ло 270:
Бра́тие, не хощу́ ва́с не ве́дети о уме́рших, да не скорбите́, я́коже и про́чии не иму́щии упова́ния. А́ще бо ве́руем, я́ко Иису́с у́мре и воскре́се, та́ко и Бо́г уме́ршыя о Иису́се приведе́т с ни́м. Сие́ бо ва́м глаго́лем сло́вом Госпо́дним, я́ко мы́ живу́щии оста́вшии в прише́ствие Госпо́дне, не и́мамы предвари́ти уме́рших. Я́ко са́м Госпо́дь в повеле́нии во гла́се арха́нгелове, и в трубе́ Бо́жии сни́дет с небесе́, и ме́ртвии о Христе́ воскре́снут пе́рвее. Пото́м же мы́ живу́щии оста́вшии, ку́пно с ни́ми восхище́ни бу́дем на о́блацех, в сре́тение Госпо́дне на возду́се: и та́ко всегда́ с Го́сподем бу́дем.
Свяще́нник: Ми́р ти́.
Чте́ц: И ду́хови твоему́.
Чте́ц, псало́м Дави́дов.
Аллилу́иа, гла́с 8:
Блаже́н, его́же избра́л и прия́л еси́ Го́споди.
Диа́кон: Прему́рость, про́сти услы́шим свята́го Ева́нглиа.
Свяще́нник: От Иоа́нна свята́го Ева́нглиа чте́ние. Зача́ло 16.
Рече́ Госпо́дь ко прише́дшым к нему́ иуде́ем: ами́нь ами́нь глаго́лю ва́м, я́ко слу́шаяй словесе́ моего́ и ве́руяй посла́вшему мя́, и́мать живо́т ве́чный: и на су́д не прии́дет, но пре́йдет от сме́рти в живо́т. Ами́нь ами́нь глаго́лю ва́м: я́ко гряде́т ча́с, и ны́не е́сть, егда́ ме́ртвии услы́шат гла́с Сы́на Бо́жия, и услы́шавше оживу́т. Я́коже бо оте́ц и́мать живо́т в себе́, та́ко да́ст и Сы́нови живо́т име́ти в себе́: И о́бласть да́ст ему́, и су́д твори́ти: я́ко Сы́н челове́чь е́сть, не диви́теся сему́. Я́ко гряде́т ча́с, во́ньже вси́ су́щии во гробе́х услы́шат гла́с Сы́на Бо́жия: И изы́дут сотво́ршии блага́я в воскреше́ние живота́, а сотво́ршии зла́я в воскреше́ние суда́. Не могу́ а́з о себе́ твори́ти ничесо́же: я́коже слы́шу, сужду́, и су́д мо́й пра́веден е́сть: я́ко не ищу́ во́ли моея́, но во́ли посла́вшаго мя́ отца́.
Та́же диа́кон: Го́споду помо́лимся.
Ли́к: Го́споди поми́луй.
И свяще́нник моли́тву.
Влады́ко Го́споди Бо́же на́ш, еди́не име́яй безсме́ртие, во све́те живы́й непристу́пном: убива́яй и оживотворя́яй, низводя́й во а́д и возводя́й. Ты́ прему́дростию созда́л еси́ челове́ка, и па́ки в зе́млю того́ возвраща́еши, душе́вный до́лг истязу́яй: тебе́ мо́лим, приими́ ду́шу раба́ твоего́, и упоко́й его́ в не́дрех Аавраа́ма, и Исаа́ка, и Иа́кова. И да́ждь ему́ вене́ц пра́вды твоея́, ча́сть спаса́емых, в сла́ву избра́нных твои́х: да о ни́хже труди́ся в ми́ре се́м и́мене твоего́ ра́ди, прии́мет бога́тное воздая́ние во оби́телех святы́х твои́х благода́тию и щедро́тами, и человеколю́бием единоро́днаго Сы́на твоего́, Го́спода на́шего Иису́са Христа́, ами́нь.
Седа́льны, гла́с 2:
Дне́сь разлуча́юся от сро́дства, и к тебе́ прибега́ю еди́ному безгре́шному: в селе́ниих пра́ведных со избра́нными твои́ми упоко́й.
Та́же, глаго́лет псало́м 22.
Госпо́дь пасе́т мя́, и ничто́же мя́ лиши́т:
Аллилу́иа, три́жды, повторя́юще и про́чая псалма́, на ки́йждо сти́х аллилу́иа.
Та́же настоя́щий тропа́рь, гла́с 2:
Поне́же вси́ к то́йже ну́димся оби́тели, и под то́йжде по́йдем ка́мень, и са́ми пра́х по ма́ле бу́дем: преста́вльшемуся поко́я от Христа́ про́сим. Сицево́е бо на́ше житие́, бра́тие, сие́ на земли́ игра́лище, не су́щым бы́ти, и бы́вшым растле́тися: со́ние есмы́ непостоя́нное, дунове́нием неодержи́мое, паре́ние птенца́ преходя́щаго, кора́бль на мо́ри сле́да не имы́й. те́мже возопии́м к безсме́ртному Царю́: Го́споди, безконе́чнаго твоего́ блаже́нства сподо́би его́.
Проки́мен, гла́с 6: Блаже́н, его́же избра́л и прия́л еси́ Го́споди.
Сти́х: Тебе́ подоба́ет пе́снь Бо́же в Сио́не.
Апо́стол к ри́мляном, зача́ло 89:
Бра́тие, я́коже еди́нем челове́ком гре́х в ми́р вни́де, и грехо́м сме́рть: и та́ко сме́рть во вся́ челове́ки вни́де, в не́мже вси́ согреши́ша. До зако́на бо гре́х бе́ в ми́ре: гре́х же не вменя́шеся, не су́щу зако́ну. Но ца́рствова сме́рть от Ада́ма да́же до моисе́а, и над несогре́шшими, по подо́бию преступле́ния Ада́мова, и́же е́сть о́браз бу́дущаго. Но не я́коже прегреше́ние, та́ко и да́р. а́ще бо прегреше́нием еди́наго мно́зи умро́ша: мно́жае па́че благода́ть Бо́жия, и да́р благода́тию еди́наго челове́ка Иису́са Христа́, во мно́гих преизли́шествова. И не я́коже еди́нем согре́шшим, дарова́ние: гре́х бо из еди́наго бо осужде́ние, да́р же от мно́гих прегреше́ний, во оправда́ние. А́ще бо еди́наго прегреше́нием, сме́рть ца́рствова еди́нем: мно́жае па́че избы́ток благода́ти, и да́р пра́вды прие́млюще, в жи́зни воцаря́тся еди́нем Иису́с Христо́м. Те́мже у́бо, я́коже еди́наго прегреше́нием во вся́ челове́ки вни́де осужде́ние: та́коже и еди́наго оправда́нием во вся́ челове́ки вни́де оправда́ние жи́зни. Я́коже бо ослуша́нием еди́наго челове́ка гре́шни бы́ша мно́зи: си́це и послуша́нием еди́наго пра́ведни бу́дут мно́зи. Зако́н же привни́де, да умно́жится прегреше́ние: иде́же бо умно́жися гре́х, преизбы́точествова благода́ть. Да я́коже ца́рствова гре́х во сме́рть: та́коже и благода́ть воцари́тся пра́вдою в жи́знь ве́чную Иису́с Христо́м Го́сподем на́шим.
Аллилу́иа, гла́с 6:
Сти́х: Блаже́н, его́же избра́л и прия́л еси́ Го́споди.
Ева́нглие от Иоа́нна, зача́ло 15:
Рече́ Госпо́дь ко прише́дшым к нему́ иуде́ем: оте́ц мо́й досе́ле де́лает и а́з де́лаю. Сего́ же ра́ди па́че иска́ху его́ иуде́е уби́ти, я́ко не то́кмо разоря́ше суббо́ту, но и отца́ своего́ глаго́лаше Бо́га, ра́вен ся́ творя́ Бо́гу. Отвеща́в же Иису́с, и рече́ и́м: ами́нь ами́нь глаго́лю ва́м: не мо́жет Сы́н твори́ти о себе́ ничесо́же, а́ще не е́же ви́дит отца́ творя́ща: я́же бо о́н твори́т, сия́ и Сы́н та́кожде твори́т. Оте́ц бо лю́бит Сы́на, и вся́ показу́ет ему́, я́же са́м твори́т: и бо́льша си́х пока́жет ему́ дела́, да вы́ чудите́ся. Я́коже бо оте́ц воскреша́ет ме́ртвыя и живи́т: та́ко и Сы́н, и́хже хо́щет, живи́т. Оте́ц бо не су́дит никому́же, но су́д ве́сь да́ст Сы́нови: Да вси́ чту́т Сы́на, я́коже чту́т отца́: а и́же не чти́т Сы́на, не чти́т отца́ посла́вшаго его́. Ами́нь ами́нь глаго́лю ва́м: я́ко слу́шаяй словесе́ моего́ и ве́руяй посла́вшему мя́, и́мать живо́т ве́чный, и на су́д не прии́дет: но пре́йдет от сме́рти в живо́т.
Та́же диа́кон: Го́споду помо́лимся.
И свяще́нник:
Благодари́м тя́ Го́споди Бо́же на́ш, я́ко твое́ то́чию е́сть е́же жи́ти безсме́ртне, и сла́ва непостижи́ма, и человеколю́бие неизрече́нно, и Ца́рство непрее́мно, и лицеме́рия не́сть у тебе́: все́м бо челове́ком о́бщии жития́ счини́л еси́ преде́л, житию́ испо́лншуся. те́мже тя́ про́сим Го́споди: раба́ твоего́, и сослужи́теля на́шего бы́вшаго, и́мярек, в наде́жде воскре́сния жи́зни ве́чныя усо́пшаго, в не́дрех Аавраа́ма, и Исаа́ка, и Иа́кова упоко́й. Я́коже на земли́ в це́ркви служи́теля того́ поста́вил еси́, та́ко и в небе́сном твое́м же́ртвеннице покажи́ Го́споди: поне́же в челове́цех духо́вных досто́инством сего́ украси́л еси́, и во а́нгельскую сла́ву неосужде́нна того́ приими́: са́м на земли́ жи́знь его́ просла́вил еси́, са́м же и исхо́д жития́ его́, во вхо́де святы́х твои́х пра́ведных вчини́: ду́х его́ со все́ми от ве́ка тебе́ благоугоди́вшими счисли́.
Я́ко ты́ еси́ воскре́сние, и живо́т, и поко́й усо́пшаго раба́ твоего́, и́мярек, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Антифо́н 2:
А́ще не Госпо́дь бы бы́л в на́с, никто́же от на́с проти́ву возмо́гл бы вра́жиим бра́нем одоле́ти: побежда́ющии бо от зде́ возно́сятся.
Зубы́ и́х да не я́та бу́дет душа́ моя́ я́ко птене́ц, сло́ве. увы́ мне́, ка́ко и́мам от врага́ избы́ти грехолюби́в сы́й!
Сла́ва: Святы́м ду́хом, обоже́ние все́х, благоволе́ние, ра́зум, ми́р и благослове́ние: равноде́тельный бо е́сть отцу́ и сло́ву.
И ны́не, то́йже.
Госпо́дня земля́ и исполне́ние ея́.
Аллилу́иа, три́жды, повторя́юще и про́чая псалма́.
Сла́ва, аллилу́иа: И ны́не, аллилу́иа.
Тропа́рь, гла́с 2:
В ве́ре, и наде́жде, и любви́, и кро́тости, и чистоте́, и в свяще́нническом досто́инстве благоче́стно пожи́л еси́, приснопа́мятне. те́мже тя́ преве́чный Бо́г, ему́же и рабо́тал еси́, са́м вчини́т ду́х тво́й, в ме́сте све́тле и кра́сне, иде́же пра́веднии упокоева́ются: и получи́ши на суде́ Христо́ве оставле́ние, и ве́лию ми́лость.
Седа́лен, гла́с 5:
Ве́си Бо́же на́ш, я́ко во гресе́х роди́хомся: те́мже тя́ мо́лим, преста́вльшагося от на́с упоко́й, презира́я я́ко бла́г согреше́ния, я́же я́ко челове́к сме́ртный в житии́ соде́я, моли́твами Богоро́дицы, еди́не человеколю́бче.
Проки́мен, гла́с 6:
Блаже́н, его́же избра́л и прия́л еси́ Го́споди.
Сти́х: Па́мять его́ в ро́д и ро́д.
Апо́стол к кори́нфяном, зача́ло 158.
Бра́тие, сказу́ю ва́м благовествова́ние, е́же благовести́х ва́м, е́же и прия́сте, в не́мже и стоите́: И́мже и спаса́етеся, ка́цем сло́вом благовести́х ва́м, а́ще содержите́, ра́зве а́ще не всу́е ве́ровасте. Преда́х бо ва́м испе́рва, е́же и прия́х, я́ко Христо́с у́мре гре́х на́ших ра́ди, по писа́нием: И я́ко погребе́н бы́сть, и я́ко воста́ в тре́тий де́нь, по писа́нием: И я́ко яви́ся ки́фе, та́же единона́десятим. Пото́м же яви́ся бо́ле пяти́ со́т бра́тиям еди́ною, от ни́хже мно́жайшии пребыва́ют досе́ле, не́цыи же и почи́ша. Пото́м же яви́ся Иа́кову, та́же апо́столом все́м. Последи́ же все́х, я́ко не́коему и́звергу, яви́ся и мне́. а́з бо е́смь мни́й апо́столов, и́же не́смь досто́ин нарещи́ся апо́стол, зане́ гони́х це́рковь Бо́жию. Благода́тию же Бо́жиею е́смь, е́же е́смь: и благода́ть его́, я́же во мне́, не тща́ бы́сть, но па́че все́х и́х потруди́хся: не а́з же, но благода́ть Бо́жия я́же со мно́ю. А́ще у́бо а́з, а́ще ли они́, та́ко пропове́дуем, и та́ко ве́ровасте.
Аллилу́иа: Блаже́н, его́же избра́л и прия́л еси́ Го́споди.
Ева́нглие от Иоа́нна, зача́ло 21.
Рече́ Госпо́дь ко прише́дшым к нему́ иуде́ем: а́з е́смь хле́б живо́тный: гряды́й ко мне́, не и́мать взалка́тися: и ве́руяй в мя́, не и́мать вжажда́тися никогда́же. Но ре́х ва́м, я́ко и ви́десте мя́, и не ве́руете. Все́ е́же да́ст мне́ оте́ц, ко мне́ прии́дет: и гряду́щаго ко мне́ не изжену́ во́н. я́ко снидо́х с небесе́, не да творю́ во́лю мою́, но во́лю посла́вшаго мя́ отца́. Се́ же е́сть во́ля посла́вшаго мя́ отца́, да все́, е́же да́ст ми́, не погублю́ от него́, но воскрешу́ е́ в после́дний де́нь.
Та́же диа́кон: Го́споду помо́лимся.
И свяще́нник моли́тву сию́:
Го́споди си́л, скорбя́щих ра́досте, и пла́чущих утеше́ние, и все́х в малоду́шии су́щих заступле́ние сы́й: пла́чем усо́пшаго содержи́мыя, твои́м благоутро́бием уте́шив, вся́кую боле́знь слежа́щую в сердца́х и́х исцели́, и раба́ твоего́, и́мярек, в наде́жде воскре́сния жи́зни ве́чныя усо́пшаго, в не́дрех Аавраа́млих упоко́й.
Я́ко ты́ еси́ воскре́сние, живо́т и упокое́ние раба́ твоего́, и́мярек, Христе́ Бо́же на́ш, и тебе́ сла́ву возсыла́ем со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Антифо́н 3:
Наде́ющиися на Го́спода враго́м стра́шни и все́м ди́вни, горе́ бо зря́т.
В беззако́ния ру́к свои́х, пра́ведных жре́бий, помо́щника тя́ име́яй спа́се, не простира́ет.
Сла́ва: Свята́го Ду́ха держа́ва на все́х: ему́же вы́шняя во́инства покланя́ются, со вся́ким дыха́нием до́льним.
И ны́не, то́йже: Ко́ль возлю́бленна селе́ния твоя́ Го́споди си́л:
Аллилу́иа, три́жды, повторя́юще по чи́ну и про́чая псалма́.
Та́же тропа́рь, гла́с 6:
Бра́тие мои́ возлю́бленнии, не забыва́йте мя́, егда́ пое́те Го́спода: но помина́йте и бра́тство, и моли́те Бо́га, да упоко́ит мя́ с пра́ведными Госпо́дь.
Тропа́рь, гла́с 6:
Напра́сная наста́ на мя́ сме́рть, и разлучи́ла мя́ е́сть от свои́х мои́х дне́сь: но преста́вивый мя́ Христе́, в ме́стех прохла́дных упоко́й.
Поми́луй на́с Го́споди, поми́луй на́с, вся́каго бо отве́та недоуме́юще, сию́ ти́ моли́тву я́ко Влады́це гре́шнии прино́сим: поми́луй на́с.
Сла́ва: Го́споди, поми́луй на́с, на тя́ бо упова́хом, не прогне́вайся на ны́ зело́. ниже́ помяни́ беззако́ний на́ших: но при́зри и ны́не я́ко благоутро́бен, и изба́ви ны́ от вра́г на́ших. ты́ бо еси́ Бо́г на́ш, и мы́ лю́дие твои́, вси́ дела́ руку́ твое́ю, и и́мя твое́ призыва́ем.
И ны́не, богоро́дичен: Милосе́рдия две́ри отве́рзи на́м, благослове́нная Богоро́дице, наде́ющиися на тя́ да не поги́бнем, но да изба́вимся тобо́ю от бе́д: ты́ бо еси́ спасе́ние ро́да Христиа́нскаго.
Проки́мен, гла́с 6:
Душа́ его́ во благи́х водвори́тся.
Сти́х: К тебе́ Го́споди воззову́:
Апо́стол к кори́нфяном, зача́ло 160.
Бра́тие, Христо́с воста́ от ме́ртвых нача́ток уме́ршым бы́сть: Поне́же бо челове́ком сме́рть бы́сть, и челове́ком воскре́сние ме́ртвых. Я́коже бо о Ада́ме вси́ умира́ют, та́кожде и о Христе́ вси́ оживу́т. Ко́ждо же во свое́м чину́: нача́ток Христо́с, пото́м же Христу́ ве́ровавшии в прише́ствии его́. Та́же кончи́на, егда́ преда́ст Ца́рство Бо́гу и отцу́, егда́ испраздни́т вся́ко нача́льство, и вся́ку вла́сть и си́лу. Подоба́ет бо ему́ ца́рствовати, до́ндеже положи́т вся́ враги́ под нога́ма свои́ма. После́дний же вра́г испраздни́тся, сме́рть: Вся́ бо покори́ под но́зе его́, внегда́ же рещи́, я́ко вся́ покоре́на су́ть ему́, я́ве я́ко ра́зве поко́ршаго ему́ вся́. Егда́ же покори́т ему́ вся́ческая, тогда́ и са́м Сы́н покори́тся поко́ршему ему́ вся́ческая: да бу́дет Бо́г вся́ческая во все́х.
Аллилу́иа: Блаже́н му́ж боя́йся Го́спода.
Сти́х: Си́льно на земли́ бу́дет се́мя его́.
Ева́нглие от Иоа́нна, зача́ло 22.
Рече́ Госпо́дь ко прише́дшым к нему́ иуде́ом: се́ е́сть во́ля посла́вшаго мя́, да вся́к ви́дяй Сы́на, и ве́руяй в него́, и́мать живо́т ве́чный: и воскрешу́ его́ а́з в после́дний де́нь. Ропта́ху у́бо иуде́е о не́м, я́ко рече́: а́з е́смь хле́б сше́дый с небесе́: И глаго́лаху: не се́й ли е́сть Иису́с сы́н ио́сифов, ему́же мы́ зна́ем отца́ и ма́терь? ка́ко у́бо глаго́лет се́й, я́ко с небесе́ снидо́х? Отвеща́ у́бо Иису́с, и рече́ и́м: не ропщи́те между́ собо́ю: Никто́же мо́жет приити́ ко мне́, а́ще не оте́ц посла́вый мя́ привлече́т его́, и а́з воскрешу́ его́ в после́дний де́нь.
Та́же блаже́нны, во гла́с 2:
Во Ца́рствии твое́м, помяни́ на́с Го́споди, егда́ прии́деши во Ца́рствии твое́м.
Блаже́ни ни́щии ду́хом, я́ко те́х е́сть Ца́рство небе́сное.
Блаже́ни пла́чущии, я́ко ти́и уте́шатся.
Блаже́ни кро́тцыи, я́ко ти́и насле́дят зе́млю.
Блаже́ни а́лчущии, и жа́ждущии пра́вды, я́ко ти́и насы́тятся.
Блаже́ни ми́лостивии, я́ко ти́и поми́ловани бу́дут.
Дре́вле у́бо Ада́м, вкуси́вый дре́ва сне́днаго, из рая́ изгна́н бы́сть: разбо́йник же на кресте́ пове́шен, Бо́га тя́ испове́дав, в ра́й всели́ся: и мы́ спа́сшиися стра́стию твое́ю Влады́ко, разбо́йника подража́юще, ве́рою вопие́м: помяни́ и на́с, егда́ прии́деши во Ца́рствии твое́м.
Блаже́ни чи́стии се́рдцем, я́ко ти́и Бо́га у́зрят.
Пе́рсть взе́м от земли́ созда́вый мя́, те́ло мое́ созда́л е́сть Боже́ственным хоте́нием: ду́шу же живоно́сным дунове́нием вдохну́в, вложи́ повеле́нием святы́м. Отню́дуже тле́нию грехо́вному зле́ подведе́на мя́ воззва́л еси́ человеколю́бче, за кра́йнее благоутро́бие. но упоко́й. Бо́же, его́же прия́л еси́, со святы́ми твои́ми.
Блаже́ни миротво́рцы, я́ко ти́и сы́нове Бо́жии нареку́тся.
Егда́ душа́ от те́ла разлуча́ется, ужа́сное та́инство и стра́шное все́м: душа́ у́бо плаче́вно отхо́дит, те́ло же покрыва́ется земли́ предано́: те́мже и мы́, позна́вше коне́чный исхо́д, ко спа́су предвари́м, со слеза́ми вопию́ще: помяни́ и на́с, егда́ прии́деши во Ца́рствии твое́м.
Блаже́ни изгна́ни пра́вды ра́ди, я́ко те́х е́сть Ца́рство Небе́сное.
Почто́ мене́ рыда́ете лю́то, о челове́цы? почто́ всу́е мяте́теся? преста́вленный все́м провещава́ет: сме́рть бо е́сть все́м упокое́ние. отню́дуже гла́с и́ова услы́шим глаго́люще: сме́рть му́жу поко́й е́сть. но упоко́й Бо́же, его́же прия́л еси́, со святы́ми твои́ми.
Блаже́ни есте́, егда́ поно́сят ва́м, и изжену́т, и реку́т вся́к зо́л глаго́л, на вы́ лжу́ще мене́ ра́ди.
Всему́дрый Па́вел предрече́ я́ве преставле́ние, все́х науча́яй, я́ко ме́ртвии воста́нут нетле́нни, мы́ же измени́мся Бо́жиим повеле́нием: те́м стра́шно и труба́ о́ная возгласи́т, от ве́ка спя́щыя от сна́ возста́вит. но упоко́й Бо́же, его́же прия́л еси́, со святы́ми твои́ми.
Ра́дуйтеся и весели́теся, я́ко мзда́ ва́ша мно́га на небесе́х.
Преста́вленный и во гро́бе лежа́й ме́ртвый, благопримири́тельный все́м вопие́т: прииди́те земноро́днии ко мне́, у́зрите добро́ту теле́сную очерне́вшу: те́мже от нея́ позна́вше бра́тие исхо́д, ко спа́су предвари́м со сле́зами вопию́ще: упоко́й того́ Бо́же, его́же прия́л еси́, со святы́ми твои́ми.
Сла́ва и ны́не, богоро́дичен:
Преесте́ственне во чре́ве твое́м Влады́чице безсе́менно зачала́ еси́ Бо́га преве́чнаго, и пло́тию того́ родила́ еси́, Бо́га же и челове́ка, непрело́жно и неслия́нно. отню́дуже и мы́ Богоро́дицу тя́ при́сно зна́юще, ро́ждшемуся из тебе́ Бо́гу ве́рою вопие́м: помяни́ и на́с во Ца́рствии твое́м.
Проки́мен, гла́с 6:
Блаже́н, его́же избра́л и прия́л еси́ Го́споди.
Сти́х: Душа́ его́ во благи́х водвори́тся.
Апо́стол к ри́мляном, зача́ло 113.
Бра́тие, му́дрствуяй де́нь, Го́сподеви му́дрствует: и не му́дрствуяй де́нь, Го́сподеви не му́дрствует. яды́й, Го́сподеви я́ст, благодари́т бо Бо́га: и не яды́й, Го́сподеви не я́ст, и благодари́т бо́га. Никто́же бо на́с себе́ живе́т и никто́же себе́ умира́ет. А́ще у́бо живе́м, Го́сподеви живе́м: а́ще же умира́ем, Го́сподеви умира́ем: а́ще у́бо живе́м, а́ще умира́ем, Госпо́дни есмы́. На сие́ бо Христо́с и у́мре, и воскре́се и оживе́, да и ме́ртвыми и живы́ми облада́ет.
Аллилу́иа, гла́с 6:
Блаже́н, его́же избра́л и прия́л еси́, Го́споди.
Сти́х: Душа́ его́ во благи́х водвори́тся.
Ева́нглие от Иоа́нна, зача́ло 23:
Рече́ Госпо́дь ко прише́дшым к нему́ иуде́ем: а́з е́смь хле́б живо́тный. Отцы́ ва́ши ядо́ша ма́нну в пусты́ни, и умро́ша. Се́й е́сть хле́б сходя́й с небесе́, да а́ще кто́ от него́ я́ст, не у́мрет. а́з е́смь хле́б живо́тный, и́же сше́дый с небесе́: а́ще кто́ сне́сть от хле́ба сего́, жи́в бу́дет во ве́ки: и хле́б его́же а́з да́м, пло́ть моя́ е́сть, ю́же а́з да́м за живо́т ми́ра. Пря́хуся же между́ собо́ю жи́дове, глаго́люще: ка́ко мо́жет се́й на́м да́ти пло́ть свою́ я́сти? Рече́ же и́м Иису́с: ами́нь ами́нь глаго́лю ва́м, а́ще не сне́сте пло́ти Сы́на челове́ческаго, ни пие́те кро́ве его́, живота́ не и́мате в себе́. Яды́й мою́ пло́ть, и пия́й мою́ кро́вь, и́мать живо́т ве́чный: и а́з воскрешу́ его́ в после́дний де́нь.
Та́же псало́м 50. И кано́н, гла́с 6:
ПЕ́СНЬ 1.
Ирмо́с: Волно́ю морско́ю, скры́вшаго дре́вле гони́теля мучи́теля, под земле́ю скры́ша, спасе́нных о́троцы: но мы́ я́ко отрокови́цы, Го́сподеви пои́м, сла́вно бо просла́вися.
Припе́в: Упоко́й Го́споди, ду́шу усо́пшаго раба́ твоего́.
Тебе́ благоде́телю, и все́х Влады́це Христу́ припа́даем со слеза́ми те́пле, надгро́бную сию́ с пла́чем взыва́юще пе́снь: ве́рнаго раба́ твоего́ упоко́й, я́ко благоутро́бен.
Е́же одесну́ю тебе́ сподо́би сло́ве, свята́го стоя́ния со избра́нными твои́ми, в наде́жде воскресе́ния уме́ршаго человеколю́бче, приле́жно мо́лимся со гла́сом хвале́ния.
В небе́сном честно́м Ца́рствии твоего́ избра́ннаго раба́ све́тло ра́доватися, от земли́ преста́вльшагося сподо́би человеколю́бче, презира́яй, я́ко благоутро́бен, душе́вныя согреше́ния.
Сла́ва: Увы́ мне́, я́ко трава́ жите́йская сла́ва вку́пе прозябе́, и а́бие у́сше. где́ во гро́бе са́н? где́ зра́к, или́ добро́та та́мо? те́мже пощади́, Го́споди, раба́ твоего́, я́ко благоутро́бен.
И ны́не, богоро́дичен: По до́лгу вси́ любо́вию воспева́ем тя́ Де́во пречи́стая мари́е, ма́ти Бо́жия, я́ко неусыпа́емое и́маши моли́твы твоея́ о́ко при́сно, от прегреше́ний изба́ви ны́не и суда́ сме́ртнаго на́с.
ПЕ́СНЬ 3.
Ирмо́с: Не́сть свя́т, я́коже ты́ Го́споди Бо́же мо́й, вознесы́й ро́г ве́рных твои́х бла́же и утверди́вый на́с на ка́мени испове́дания твоего́.
Не́сть челове́к на земли́, и́же не согреши́, сло́ве: те́мже моле́ние приими́, на́ми смире́нными. но осла́би, оста́ви спа́се, твоего́ раба́ вся́ согреше́ния.
И кто́ человеколю́бец, я́коже ты́ Го́споди ми́лостив, проща́яй грехи́ и живы́м и ме́ртвым вла́стию мно́гою? те́мже то́ю спаси́ и раба́ твоего́.
Сла́ва: Го́рняго зва́ния спа́се, ве́рно преста́вльшагося покажи́ снасле́дника, прие́мля того́ коне́чную моли́тву сле́зную, еди́не безгре́шне.
И ны́не, богоро́дичен: Су́щая Влады́чица на́ша, всесвята́я Де́во, моля́щи не преста́й, то́же родила́ еси́ Бо́га, преста́вльшагося ве́рно, Ца́рствия своего́ сподо́бити.
Седа́лен, гла́с 6:
Вои́стинну суета́ вся́ческая, житие́ же се́нь и со́ние е́сть. и́бо всу́е мяте́тся вся́к земноро́дный, я́коже рече́ писа́ние: егда́ ми́р приобря́щем, тогда́ во гро́б всели́мся, иде́же ку́пно ца́рие и ни́щии. те́мже Христе́, раба́ твоего́ во стране́ живы́х, в селе́ниих пра́ведных упоко́й.
ПЕ́СНЬ 4.
Ирмо́с: На кресте́ твое́ Боже́ственное истоща́ние, прови́дя авваку́м, ужа́сся вопия́ше: ты́ си́льных пресе́кл еси́ держа́ву бла́же, приобща́яся су́щым во а́де, я́ко всеси́лен.
Я́ко су́д нестерпи́мый е́сть стра́шнаго преще́ния о́наго дне́, преста́вльшемуся в ве́ре и наде́жде воскресе́ния, оставле́ние все́х согреше́ний приле́жно у Христа́ про́сим.
Я́коже покая́нием возже́гшаго тебе́ свещу́ Христе́ све́тло, пре́жде сме́рти, раба́ Влады́ко благоутро́бне спа́се, черто́га твоего́ сего́ све́тло сподо́би.
Сла́ва: Егда́ обнажи́ши сокрове́нная вся́, и обличи́ши Христе́ на́шя грехи́, его́же прия́л еси́ Го́споди, пощади́ благи́й, его́ помина́яй испове́дание.
И ны́не, богоро́дичен: Не забыва́й вопию́щих ти́ с пла́чем приле́жно, свята́я Богоро́дице, все́х упокое́ние, обрести́ блага́я ве́рному твоему́ рабу́, от на́с преста́вльшемуся.
ПЕ́СНЬ 5.
Ирмо́с: Богоявле́ния твоего́ Христе́, к на́м ми́лостивно бы́вшаго, иса́иа све́т ви́дев невече́рний, из но́щи у́треневав взыва́ше: воскре́снут ме́ртвии, и воста́нут су́щии во гробе́х, и вси́ земноро́днии возра́дуются.
В ли́це избра́нных, и в сла́дости ще́дре ра́йской, его́же в ве́ре о на́с преста́вил еси́, упоко́й: ты́ бо положи́л еси́ все́м, спа́се на́ш, согреша́ющым челове́ком покая́ние Боже́ственное. я́ко Влады́ка, и сего́ Ца́рствия твоего́ сподо́би.
По вла́сти я́ко Бо́г, Влады́чне ми́луеши твое́ созда́ние, его́же зако́ну челове́ческому Го́споди покори́л еси́, еди́не человеколю́бче: те́мже осла́би, оста́ви спа́се, преста́вльшагося ве́рою грехи́, и сего́ Ца́рствия твоего́ сподо́би.
Сла́ва: Никто́же убе́гнет та́мо стра́шнаго суда́ твоего́ Престо́ла. ца́рие си́льнии, вси́ с рабы́ вку́пе предста́нут, и гла́с судии́ стра́шный согреши́вших люде́й на су́д гее́нны отшле́т: от нея́же Христе́, изба́ви раба́ твоего́.
И ны́не, богоро́дичен: Из тебе́ рожде́йся изба́витель преесте́ственне по естеству́ челове́ческому: его́же Де́во неневе́стная приле́жно моли́, изба́вити все́х му́к, и лю́тых и стра́шных а́дских муче́ний: спаси́ и́же от на́с ны́не преста́вльшагося ве́рно.
ПЕ́СНЬ 6.
Ирмо́с: Бе́здна после́дняя грехо́в обы́де мя́, и волне́ния не ктому́ терпя́, я́ко ио́на Влады́це вопию́ ти: от тли́ мя возведи́.
Сме́рть и гро́б, и су́д на́с ожида́ет, облича́ющий дела́ вся́: от него́же раба́ твоего́ изба́ви человеколю́бче, его́же преста́вил еси́.
Отве́рзи спа́се мо́й, преста́вльшемуся, мо́лимся тебе́, ми́лости твоея́ Христе́ две́рь, да ликовству́ет в сла́ве причаща́яйся весе́лия держа́вы твоея́.
Сла́ва: Изба́ви прегреше́ний твое́ю ми́лостию спа́се твоего́ раба́, его́же ны́не в ве́ре преста́вил еси́: я́ко никто́же оправда́ется от де́л челове́ческих, человеколю́бче.
И ны́не, богоро́дичен: Сме́рти умерщвле́ние, и кля́твы отя́тие созда́тель, пло́тию роди́ся богороди́тельнице, и все́х в ве́ре уме́рших спаса́ет, я́ко бла́г и человеколю́бец.
Та́же, ектениа́ обы́чная: Па́ки и па́ки: И моли́тва, Бо́же духо́в:
Конда́к, гла́с 8:
Со святы́ми упоко́й Христе́, ду́шу раба́ твоего́, иде́же не́сть боле́знь, ни печа́ль, ни воздыха́ние, но жи́знь безконе́чная.
И́кос: Са́м еди́н еси́ безсме́ртный, сотвори́вый и созда́вый челове́ка: земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́, созда́вый мя́ и реки́й ми́: я́ко земля́ еси́, и в зе́млю оти́деши, а́може вси́ челове́цы по́йдем, надгро́бное рыда́ние, творя́ще пе́снь:
Аллилу́иа.
Мы́сленно молю́, услы́шите, с труды́ бо сия́ и веща́ю: ва́с бо ра́ди сотвори́х рыда́ние, не́гли име́ти кому́ в по́льзе: но егда́ сия́ пе́ти и́мате, помина́йте мя́ иногда́ зна́емаго. мно́гажды бо вку́пе снидо́хомся, и в дому́ Бо́жии вку́пе поя́хом:
Аллилу́иа.
Воста́вше у́бо вси́ собери́теся, и се́дше сло́во услы́шите: стра́шное, бра́тие, суди́ще, иде́же и́мамы вси́ предста́ти: не́сть та́мо ра́б, ниже́ свобо́ден, ниже́ е́сть та́мо ма́лый, ниже́ вели́кий, но вси́ на́зи предста́нем. сего́ ра́ди добро́ е́сть вопи́ти ча́сто псало́м:
Аллилу́иа.
Облии́мся вси́ слеза́ми, егда́ ви́дим мо́щи лежа́щыя, и прибли́жившеся вси́ целова́ти, ра́вне же и сия́ привещава́ти: се́ оста́вил еси́ лю́бящыя тя́, не глаго́леши с на́ми про́чее. о дру́же, чесо́ ра́ди не глаго́леши, я́коже глаго́лал еси́ на́м? но си́це молчи́ши, е́же глаго́лати с на́ми:
Аллилу́иа.
Что́ го́рькия умира́ющих глаго́лы, бра́тие, я́же веща́ют, егда́ отхо́дят? бра́тий разлуча́юся, друго́в оставля́ю все́х, и отхожду́. ка́мо у́бо иду́, не ве́м: или́ ка́ко и́мам бы́ти та́мо, не ве́м: то́чию Бо́г призва́вый мя́. но па́мять твори́те с пе́снию:
Аллилу́иа.
Ка́мо у́бо ду́шы ны́не и́дут? ка́ко у́бо ны́не та́мо пребыва́ют? жела́х ве́дати та́инство, но никто́же дово́лен пове́дати. еда́ и они́ помина́ют своя́, я́коже и мы́ о́ныя? или́ они́ про́чее забы́ша пла́чущыя и́х, и творя́щыя пе́снь:
Аллилу́иа.
Провожда́йте дру́зи уме́ршыя, и со тща́нием ко гро́бу дости́гните, и та́мо внима́тельне взира́йте, и но́ги ва́шя угото́вите: вся́кая ю́ность та́мо растли́ся, вся́к во́зраст та́мо увяде́: та́мо пра́х и пе́пел и че́рвие, та́мо вся́кое молча́ние, и никто́же глаго́ляй:
Аллилу́иа.
Се́ ны́не ви́дим лежа́ща, но на́м ктому́ не предлежа́ща: се́ уже́ и язы́к умолче́, се́ уже́ и устне́ преста́ша. здра́вствуйте дру́зи, ча́да: спаса́йтеся бра́тие, спаса́йтеся зна́емии, а́з бо в пу́ть мо́й ше́ствую: но па́мять твори́те о мне́, с пе́снию:
Аллилу́иа.
Никто́же бо та́мошних па́ки оживе́, да рече́т на́м, ка́ко пребыва́ют, и́же иногда́ бра́тия и вну́цы та́мо предвари́вше ко Го́споду. те́мже мно́жицею при́сно глаго́лем: еда́ е́сть та́мо ви́дети дру́г дру́га? еда́ е́сть та́мо ви́дети бра́тию? еда́ е́сть та́мо вку́пе рещи́ псало́м:
Аллилу́иа.
И́дем путе́м ве́чным, предстоя́ще я́коже осужде́ны, до́ле маа́юще вси́ ли́цами. где́ тогда́ добро́та? где́ пе́нязи? где́ сла́ва тогда́ жития́ сего́? ничто́же си́х та́мо помо́жет на́м, то́кмо глаго́лати ча́сто псало́м:
Аллилу́иа.
Что́ мяте́шися безвре́менно, о челове́че! еди́н ча́с, и вся́ прехо́дят: не́сть бо во а́де покая́ния, не́сть та́мо про́чее осла́бы: та́мо че́рвь неусыпа́емый, та́мо земля́ темна́ и помраче́на вся́, иде́же и́мам а́з осуди́тися. Не бо́ потща́хся весьма́ глаго́лати ча́сто псало́м:
Аллилу́иа.
Ничто́же си́це е́сть удобозабыва́емое, я́ко челове́ку от челове́ка разлуча́ему: а́ще бо и ма́ло вре́мя помина́ем, но а́бие сме́рть забыва́ем, я́ко не уме́рша сего́ иму́ще. и роди́телие бо ча́да вся́чески забыва́ют, я́же от утро́б ро́ждше воспита́ша, и испусти́ша сле́зы с пе́снию:
Аллилу́иа.
Воспомина́ю ва́м, бра́тие мои́, и ча́да, и дру́зи мои́, не забыва́йте мя́, егда́ мо́литеся ко Го́споду: молю́, прошу́, и ми́л ся де́ю, навыка́йте си́м в па́мять, и пла́чите мене́ де́нь и но́щь. я́коже и́ов к друго́м реку́ к ва́м: седи́те па́ки рещи́:
Аллилу́иа.
Вся́ оста́вльше и́дем, и на́зи и ско́рбни предста́нем: добро́та бо я́ко трава́ увяда́ет, но то́кмо прельща́емся челове́цы. на́г роди́лся еси́, о окая́нне, на́г и та́мо и́маши предста́ти вся́ко: не мечта́йся челове́че в житии́ когда́, но то́кмо. всегда́ стени́ с пла́чем:
Аллилу́иа.
А́ще поми́ловал еси́ челове́че челове́ка, то́й и́мать та́мо поми́ловати тя́: и а́ще кото́рому сироте́ сострада́л еси́, то́й изба́вит тя́ та́мо от ну́жды. а́ще в житии́ на́га покры́л еси́, то́й и́мать та́мо покры́ти тя́, и пе́ти псало́м:
Аллилу́иа.
Лука́вый пу́ть, и́мже отхожду́, и́мже никогда́же си́це ходи́х, и страна́ о́на незна́ема, иде́же никто́же ника́коже познава́ет мя́. ужа́сно е́сть ви́дети водя́щыя стра́шно, призва́вшаго мя́ живото́м и сме́ртию влады́чествующа, и зову́ща на́с, егда́ хо́щет, та́мо:
Аллилу́иа.
А́ще от страны́ не́кия иду́ще, водя́щыя не́кия тре́буем, что́ сотвори́м, а́може и́дем во страну́, иде́же не познава́ем: мно́гих тебе́ тогда́ води́телей потре́ба: мно́гих тебе́ моли́тв спутеше́ствующих, спасти́ ду́шу окая́нную, до́ндеже дости́гнути ко Христу́, и рещи́ к нему́:
Аллилу́иа.
Веще́ственным страсте́м подлежа́щии, та́мо осла́бы ника́коже и́мут: та́мо у́бо обличи́телие стра́шнии, та́мо же и кни́ги отверза́ются: где́ о́крест у́зриши тогда́ челове́че? или́ кто́ и́мать та́мо помощи́ тебе́ тогда́? ра́зве живы́й благо́е что́ сотвори́л еси́, и добро́ ни́щым что́ сотвори́л еси́, поя́:
Аллилу́иа.
Ю́ность и добро́та теле́сная во вре́мя сме́рти увяда́ет, и язы́к лю́те тогда́ опаля́ется, и горта́нь изсуши́вся воспаля́ется: оче́с добро́та тогда́ угаса́ет, добро́та лица́ изменя́ется вся́, добро́та вы́и сокруша́ется, и про́чее безмо́лвствует глаго́лати ча́сто:
Аллилу́иа.
Безмо́лвствуйте у́бо, безмо́лвствуйте: лежа́щему про́чее умолчи́те и вели́кое та́инство у́зрите, стра́шный бо ча́с. умолчи́те, да с ми́ром душа́ оти́дет, в по́двизе бо вели́цем соде́ржится, и во стра́се мно́зе мо́лит Бо́га:
Аллилу́иа.
А́з у́бо ви́дех Младе́нца умира́юща, и живо́т мо́й опла́ках: возмяте́ся бо весьма́ и трепета́ше, и егда́ прии́де ча́с, возопи́: о́тче, помози́ ми, ма́ти, спаси́ мя, и никто́же дово́лен тогда́ помощи́ ему́, то́кмо ви́дяще увяда́ют, и во гро́бе пла́чут его́:
Аллилу́иа.
Коли́цы у́бо внеза́пу восхи́тишася от саме́х сосце́в во гро́б, и спряго́шася спряжа́нием ве́чным, и сотвори́ша пла́чь неиждиви́мый, и от черто́га не воста́ша: но вку́пе бра́к, вку́пе гро́б, вку́пе спряже́ние, вку́пе и распряже́ние, вку́пе сме́х, вку́пе и пла́чь, вку́пе и псало́м:
Аллилу́иа.
Разжига́емся то́кмо слы́шаще, я́ко е́сть та́мо све́т ве́чный, та́мо исто́чник живота́ на́шего, и та́мо наслажде́ние ве́чное: та́мо е́сть ра́й, о не́мже вся́кая душа́ пра́ведных ра́дуется. сни́демся вси́ во Христе́ и мы́, да си́це возопии́м вси́ Бо́гу:
Аллилу́иа.
Всесвята́я Де́во безневе́стная, ро́ждшая све́т непристу́пный, молю́, ми́л ся де́ю и прошу́: моля́щи не преста́й Го́спода о усо́пшем рабе́ твое́м, пречи́стая, я́ко да обря́щет та́мо оставле́ние прегреше́ний в де́нь су́дный, всечи́стая. дерзнове́ние бо и́маши я́ко Влады́чица, моли́ти Сы́на твоего́ всегда́:
Аллилу́иа.
Та́же па́ки конда́к: Со святы́ми упоко́й Христе́:
ПЕ́СНЬ 7.
Ирмо́с: Неизрече́нное чу́до, в пещи́ изба́вивый преподо́бныя о́троки из пла́мене, во гро́бе ме́ртв бездыха́нен полага́ется, во спасе́ние на́с пою́щих: изба́вителю Бо́же, благослове́н еси́.
Огня́ гее́нскаго, и стра́шнаго изрече́ния я́ко ще́др изба́ви Христе́, его́же в ве́ре от ны́не прия́л еси́ раба́ твоего́, и пе́ти тебе́ пода́ждь твоему́ рабу́: изба́вителю Бо́же, благослове́н еси́.
В земли́ кро́тких, и в ра́йском наслажде́нии, усо́пшаго раба́ твоего́ ве́рно, в ме́сте селе́ния сла́вы ди́вныя Бо́же сподо́бивый, пода́ждь пе́ти тебе́: изба́вителю Бо́же, благослове́н еси́.
Сла́ва: Вели́к су́д, ну́жда же неисповеди́мая гее́нны е́сть, бра́тие: та́мо бо ду́шы гре́шных с те́лом у́бо паля́тся, и с боле́знию слезя́т, не могу́ще вопи́ти: изба́вителю Бо́же, благослове́н еси́.
И ны́не: Несумне́нно Бо́жию ма́терь, пою́щыя тя́ Богоро́дице пренепоро́чная, и живу́щыя при́сно огражда́й моли́твами твои́ми, преста́вльшыяся, го́рьких муче́ний изба́ви, да с тобо́ю Христу́ вопию́т: изба́вителю Бо́же благослове́н еси́.
ПЕ́СНЬ 8.
Ирмо́с: Ужасни́ся боя́йся не́бо, и да подви́жатся основа́ния земли́: се́ бо в мертвеце́х вменя́ется в вы́шних живы́й, и во гро́б ма́л странноприе́млется: его́же о́троцы благослови́те, свяще́нницы воспо́йте, лю́дие превозноси́те во вся́ ве́ки.
О ки́й ча́с стра́шный согреша́ющих ожида́ет, бра́тие! о ки́й стра́х тогда́! о́гнь поя́ст гее́нский, и ве́чно му́чити бу́дет. Те́мже Христе́ ще́дрый Влады́ко, от на́с преста́вленнаго ны́не стра́шнаго преще́ния изба́ви, гее́нскаго муче́ния исхи́ти во ве́ки.
О ра́дости пра́ведных, ю́же прие́млют, егда́ прии́дет судия́! та́мо бо черто́г угото́вася и ра́й, и все́ Христо́во Ца́рство: в не́мже твоя́ рабы́ веселя́щыяся покажи́, со святы́ми Христе́ во ве́ки.
Сла́ва: Кто́ постои́т Христе́, прише́ствия твоего́ стра́шному преще́нию, та́мо не́бо свие́тся я́коже сви́ток стра́шно, и паду́т зве́зды, стра́хом поколе́блется вся́ тва́рь, и све́т измени́тся: но тогда́ пощади́ сло́ве, от на́с преста́вльшагося.
И ны́не, богоро́дичен: Его́же воплоти́ла еси́ Сы́на, па́че естества́ чи́стая, се́й е́сть судия́ и живы́х и ме́ртвых, и судя́й все́й земли́, и спаса́ет от муче́ний, и́хже хо́щет: па́че же любо́вию покланя́ющихся во изъображе́ниих тому́, и тя́ воспева́ющих Богоро́дицу во вся́ ве́ки.
ПЕ́СНЬ 9.
Ирмо́с: Не рыда́й мене́ ма́ти зря́щи во гро́бе, его́же во чре́ве без се́мене зачала́ еси́ Сы́на: воста́ну бо и просла́влюся, и вознесу́ со сла́вою непреста́нно я́ко Бо́г, ве́рою и любо́вию тя́ велича́ющыя.
Не рыда́йте вси́ и́же в ве́ре уме́ршии, я́ко Христо́с о на́с претерпе́ пло́тию и кре́ст и погребе́ние, безсме́ртия сы́ны соде́ла вся́ вопию́щыя к нему́: не вни́ди в су́д с рабо́м твои́м.
Я́ко в ве́ре и наде́жде воскре́сния усо́пшаго бра́та во оби́телех святы́х вчини́ти, Христо́ви усе́рдно помо́лимся ве́рнии: су́д бо та́мо гро́зный, и испыта́ние стра́шное: и никто́же са́м себе́ помощи́ мо́жет, ра́зве блага́я дела́, и о́бщая ве́рных моли́тва, и возопии́м: не вни́ди в су́д Го́споди, с рабо́м твои́м.
Сла́ва: В нестаре́емей твое́й сла́ве, и сла́дости ра́йской, от на́с преста́вльшагося ны́не вчини́ бла́же, я́ко правосла́вием и покая́нием прите́кшаго к тебе́ в ве́ре, и сотвори́ его́ избра́нна предста́теля Ца́рствия твоего́.
И ны́не, богоро́дичен: Тя́ я́ко ма́терь жи́зни па́че естества́ су́щую Богоро́дице Де́во, благоче́стно воспева́ем ве́рнии: тобо́ю бо мы́ уме́ршии пре́жде обезсме́ртившеся, обрето́хом живо́т, и се́ тебе́ пе́снь исполня́ем.
Диа́кон: Па́ки и па́ки:
И моли́тва: Бо́же духо́в:
Ексапостила́рий:
Ны́не упоко́ихся, и обрето́х осла́бу мно́гу, я́ко преста́вихся от истле́ния, и преложи́хся к животу́: Го́споди сла́ва тебе́.
И лю́дие то́йжде.
Сти́х: Челове́к я́ко трава́, дни́е его́ я́ко цве́т се́льный.
Сти́х 2: Я́ко ду́х про́йде в не́м, и не бу́дет.
Сти́х 3: И и́стина Госпо́дня пребыва́ет во ве́к.
И на ки́йждо сти́х ексапостила́рий.
Та́же, Сла́ва, и ны́не:
Ны́не избра́х богома́терь отрокови́цу, я́ко роди́ся из нея́ Христо́с изба́витель все́х: Го́споди сла́ва тебе́.
И а́бие: Хвали́те Го́спода с небе́с:
Та́же стихи́ры, гла́с 6.
Подо́бен: Отча́янная:
Обоготворе́н в преставле́нии животворя́щим твои́м Христе́ ны́не та́инством, к тебе́ пре́йде Боже́ственный служи́тель тво́й: приими́ в ру́це твои́ ду́шу его́ я́ко птенца́, учини́ его́ во дво́рех твои́х и во а́нгельская ликостоя́ния, и упоко́й, его́же прия́л еси́ повеле́нием твои́м Го́споди, вели́кия ра́ди твоея́ ми́лости.
Стра́нное сме́рти та́инство: надхо́дит бо все́м в безго́дии, естество́ растлева́ется ну́ждею, ста́рцы взима́ет, игу́мены, кни́жники, учи́тели су́етная му́дрствующыя тли́т, епи́скопы, па́стыри. но воззове́м со слеза́ми: повеле́нием твои́м Го́споди, его́же прия́л еси́, упоко́й вели́кия ра́ди твоея́ ми́лости.
Жи́тельствовав во благоче́стии, и укра́шен свяще́нник тво́й Христе́, жре́ц и приноси́тель Боже́ственных та́инств, твои́м Боже́ственным повеле́нием пре́йде от жите́йских мо́лв к тебе́: его́же я́ко свяще́нника спа́се прии́м спаси́, и с пра́ведными упоко́й, его́же прия́л еси́, вели́кия ра́ди твоея́ ми́лости.
Сла́ва, и ны́не, богоро́дичен:
Бо́га из тебе́ вопло́щшагося позна́хом богоро́дице Де́во: того́ моли́, спасти́ся душа́м на́шым.
Та́же глаго́лют: Сла́ва в вы́шних: И по е́же: Сподо́би Го́споди: глаго́лет настоя́щыя стихи́ры, самогла́сны дамаски́новы, гла́с 1:
Ка́я жите́йская сла́дость пребыва́ет печа́ли неприча́стна? ка́я ли сла́ва стои́т на земли́ непрело́жна? вся́ се́ни немощне́йша, вся́ со́ний преле́стнейша: еди́нем мгнове́нием, и сия́ вся́ сме́рть прие́млет. но во све́те Христе́ лица́ твоего́, и в наслажде́нии твоея́ красоты́, его́же избра́л еси́ упоко́й, я́ко человеколю́бец.
Сти́х: Госпо́дь пасе́т мя́, и ничто́же мя́ лиши́т.
Де́лом спа́се мо́й показу́еши, я́ко ты́ еси́ все́х воскре́сние, сло́вом сло́ве ла́заря из ме́ртвых воскреси́л еси́: тогда́ вереи́ сотро́шася, врата́ же а́дова смути́шася: тогда́ со́н сме́рть показа́ся челове́ческая. но во е́же спасти́ твое́ созда́ние, а не во е́же осуди́ти прише́дый, его́же избра́л еси́, упоко́й я́ко человеколю́бец.
Сла́ва, и ны́не, богоро́дичен:
Все́м предста́тельница те́плая показа́лася еси́ богороди́тельнице, все́х покро́ве, держа́ва же от Бо́га прибега́ющым к тебе́: в ну́ждах су́щым помо́щница. Пле́нным ско́рое избавле́ние. Тебе́ бо Христо́с на ва́рвары положи́л е́сть мсти́тельницу, и засту́пницу, и сте́ну неразруши́мую, и немощны́м кре́пость непребори́мую, и ми́ра пода́тельницу душа́м на́шым.
Стихи́ры, гла́с 2:
Увы́ мне́, яковы́й по́двиг и́мать душа́ разлуча́ющися от телесе́! увы́, тогда́ коли́ко слези́т, и не́сть поми́луяй ю́! ко а́нгелом о́чи возводя́щи, безде́льно мо́лится: к челове́ком ру́це простира́ющи, не и́мать помога́ющаго. те́мже возлю́бленнии мои́ бра́тие, помы́сливше на́шу кра́ткую жи́знь, преста́вленному упокое́ния от Христа́ про́сим, и душа́м на́шым ве́лию ми́лость.
Сти́х: Ко Го́споду, внегда́ скорбе́ти ми́, воззва́х, и услы́ша мя́.
Прииди́те, у́зрим вси́ чу́до па́че ума́, и́же вчера́ с на́ми сы́й, ны́не лежи́т ме́ртв. прииди́те, позна́ем, я́ко пома́ле в погреба́льная пови́ты и мы́ сконча́емся: и́же ми́ры помазу́ющиися благоуха́нными, лежа́т смра́дни: ка́ко зла́том крася́щиися, не укра́шени лежа́т и безъобра́зни. те́мже, возлю́бленнии мои́ бра́тие, разуме́вше на́шу кра́ткую жи́знь, преста́вленному упокое́ния у Христа́ про́сим, и душа́м на́шым ве́лию ми́лость.
Сти́х: Го́споди, изба́ви ду́шу мою́ от усте́н непра́ведных.
Спаса́йся су́етный животе́. спаса́йтеся вси́ дру́зи, сро́дницы же и ча́да: в пу́ть бо иду́, и́мже никогда́же ше́ствовах. но прииди́те помяну́вше мою́ к ва́м любо́вь, после́дуйте, и гро́бу предади́те бре́ние мое́ сие́: и иму́щаго суди́ти смире́нную мою́ ду́шу, со слеза́ми Христа́ моли́те, я́ко да огня́ и́змет мя́ неугаси́маго.
Сла́ва, и ны́не, богоро́дичен:
Непроходи́мая врата́, та́йно запеча́тствованная, благослове́нная Богоро́дице Де́во, приими́ моле́ния на́ша, и принеси́ твоему́ Сы́ну и Бо́гу, да спасе́т тобо́ю ду́шы на́шя.
Стихи́ры самогла́сны, гла́с 3:
Се́ лежу́ возлю́бленнии мои́ бра́тие, посреде́ все́х молчали́в и безгла́сен: уста́ упраздни́шася, язы́к преста́ и устне́ препя́шася: ру́це связа́стеся, и но́зе сплето́стеся: зра́к измени́ся, о́чи угасо́сте, и не ви́дят рыда́ющих: слу́х не прие́млет печа́лующих во́пля, но́с не уха́ет кади́льнаго благово́ния: и́стинная же любо́вь никогда́же умерщвля́ется. те́мже молю́ все́х зна́емых, и друго́в мои́х, помяни́те мя́ пред Го́сподем, я́ко да в де́нь су́дный обря́щу ми́лость на суди́щи о́ном стра́шном.
Сти́х: Возведо́х о́чи мои́ в го́ры, отню́дуже прии́дет по́мощь моя́.
Вся́ суета́ челове́ческая, ели́ка не пребыва́ют по сме́рти: не пребыва́ет бога́тство, ни сше́ствует сла́ва: прише́дши бо сме́рти, сия́ вся́ потреби́шася. те́мже Христу́ безсме́ртному возопии́м: преста́вленнаго от на́с упоко́й, иде́же все́х е́сть веселя́щихся жили́ще.
Сти́х: Госпо́дь сохрани́т вхожде́ние твое́ и исхожде́ние твое́ от ны́не и до ве́ка.
Челове́цы, что́ всу́е мяте́мся? тече́ние ско́рое и жесто́кое е́сть, и́мже тече́м: ды́м е́сть житие́, па́ра, и пе́пел, и пра́х по ма́ле бу́дем, и я́ко цве́т увяда́ем. те́мже Христу́ безсме́ртному возопии́м: преста́вльшагося от на́с упоко́й, иде́же все́х е́сть веселя́щихся жили́ще.
Сла́ва, и ны́не, богоро́дичен:
Приста́нище тя́ спасе́ния и́мамы Богоро́дице Де́во, в пучи́не жития́ обурева́емии. те́мже моли́ от Тебе́ безсе́менно вопло́щшагося Бо́га, и неизрече́нно вочелове́чшагося, спасти́ ду́шы на́шя.
Стихи́ры, гла́с 4:
Где́ есть мирско́е пристра́стие? где́ есть привре́менных мечта́ние? где́ есть зла́то и сребро́? где́ есть рабо́в мно́жество и молва́? вся́ пе́рсть, вся́ пе́пел, вся́ се́нь. но прииди́те, возопии́м безсме́ртному Царю́: Го́споди, ве́чных твои́х бла́г сподо́би преста́вльшагося от на́с, упокоя́я его́ в нестаре́ющемся блаже́нстве твое́м.
Сти́х: Возвесели́хся о ре́кших мне́: в до́м Госпо́день по́йдем.
На́йде сме́рть я́ко хи́щник, на́йде тли́тель, и низложи́ мя, на́йде и не су́ща мя́ показа́: на́йде, и земля́ сы́й, я́ко не сы́й лежу́. вои́стинну со́ние, вои́стинну привиде́ние есмы́ челове́цы. но прииди́те, возопии́м безсме́ртному Царю́: Го́споди, ве́чных твои́х бла́г сподо́би преста́вльшагося от на́с, упокоя́я его́ в нестаре́емей жи́зни.
Сла́ва, и ны́не, богоро́дичен:
Еди́на чи́стая и непоро́чная Де́во, Бо́га безсе́менно ро́ждшая, моли́ спасти́ся душа́м на́шым.
Стихи́ры, гла́с 5:
Помяну́х проро́ка вопию́ща: а́з е́смь земля́ и пе́пел. и па́ки разсмотри́х во гробе́х, и ви́дех ко́сти обнаже́ны и ре́х: у́бо кто́ е́сть ца́рь, или́ во́ин, или́ бога́т, или́ убо́г, или́ пра́ведник, или́ гре́шник, но упоко́й Го́споди, с пра́ведными раба́ твоего́.
Сти́х: Стоя́ще бя́ху но́ги на́шя во дво́рех твои́х, Иерусали́ме.
Ты́ ре́кл еси́, ве́руяй в тя́ Христе́, сме́рти не у́зрит: но я́коже а́з от све́та во све́т, све́т е́смь, та́ко просвети́теся и во мне́ в сла́ве мое́й: и́стинный бо Бо́г сы́й приидо́х спасти́, и́же во и́стинном правосла́вии чту́щих мя́ еди́наго Го́спода Бо́га, сугу́ба естество́ма пло́ти и Божества́, еди́наго же ипоста́сию. те́м си́це тя́ испове́давшаго ве́рнаго твоего́ раба́, во све́те лица́ твоего́ со святы́ми упоко́й, я́ко человеколю́бец.
Сла́ва, и ны́не, богоро́дичен:
Тебе́ мо́лимся, я́ко Бо́жии ма́тери, благослове́нная, моли́ спасти́ся на́м.
Стихи́ры, гла́с 6:
Нача́ток мне́ и соста́в, зижди́тельное твое́ бы́сть повеле́ние: восхоте́в бо от неви́димаго же и ви́димаго, жи́ва мя́ соста́вити естества́: от земли́ те́ло мое́ созда́л еси́, да́л же ми́ еси́ ду́шу Боже́ственным твои́м и животворя́щим вдохнове́нием. те́мже Христе́, раба́ твоего́ в стране́ живу́щих, в селе́ниих пра́ведных упоко́й.
Сти́х: К тебе́ возведо́х о́чи мои́ живу́щему на небеси́.
Поче́л еси́ о́бразом твои́м ру́к твои́х, сло́ве, созда́ние: живописа́в бо в веще́ственном зра́це, у́мнаго существа́ подо́бие, его́же и прича́стника мя́ поста́вил еси́, положи́в на земли́ нача́льствовати тва́рем самовла́стием. те́мже спа́се, раба́ твоего́ во стране́ живы́х, и в ски́ниях пра́ведных упоко́й.
Сла́ва, и ны́не, богоро́дичен:
Бо́га из тебе́ вопло́щшагося позна́хом Богоро́дице Де́во: того́ моли́ спасти́ся душа́м на́шым.
Стихи́ры, гла́с 7:
По о́бразу твоему́ и по подо́бию созда́вый в нача́ле челове́ка, в раи́ поста́вил еси́ владе́ти твои́ми тва́рьми: за́вистию же диа́волею прельсти́вся, сне́ди причасти́ся, за́поведей твои́х престу́пник бы́в. те́мже па́ки в зе́млю, от нея́же взя́т бы́сть, осуди́л еси́ возврати́тися Го́споди, и испроси́ти [у тебе́] упокое́ния.
Сти́х: Ко́ль возлю́бленна селе́ния твоя́, Го́споди си́л!
Разреша́ет вся́кую печа́ль сме́рть, пода́нная естеству́ Ада́мову: и́бо тле́нни бы́хом, сне́ди причасти́вшеся: позна́ем у́бо, я́ко созда́вшеся от земли́, па́ки пра́х и пе́пел бу́дем, я́коже бе́хом пре́жде. те́мже со гла́сом плаче́вным созда́теля умо́лим, преста́вльшемуся осла́бу дарова́ти, и ми́лость.
Сла́ва, и ны́не, богоро́дичен:
Тя́ Богоро́дице сте́ну неруши́мую, и наде́жду ве́рнии и́мамы. те́мже не преста́й Влады́чице, моли́ти о и́же ве́рою усо́пших твои́х рабе́х, осла́бе и́м бы́ти в суде́, егда́ ся́дет Сы́н тво́й и бо́г: естество́ бо ты́ ве́си, я́ко вся́кими грехи́ ны́не смеси́ся, да тя́ вси́ ублажи́м.
Стихи́ры, гла́с 8:
Пла́чу и рыда́ю, егда́ помышля́ю сме́рть, и ви́жду во гробе́х лежа́щую, по о́бразу Бо́жию созда́нную на́шу красоту́, безъобра́зну, безсла́вну, не иму́щую ви́да. о чудесе́, что́ сие́ е́же о на́с бы́сть та́инство? ка́ко преда́хомся тле́нию? ка́ко сопряго́хомся сме́рти, вои́стинну Бо́га повеле́нием, я́коже пи́сано е́сть, подаю́щаго преста́вльшемуся упокое́ние.
Тле́нни ка́ко бы́хом, нетле́нный о́браз носи́вше, и дунове́нием Боже́ственным безсме́ртную прие́мше ду́шу, смеше́ни бы́вше, я́коже пи́сано е́сть? ка́ко же преступи́хом Бо́жия повеле́ния? о чудесе́, ка́ко сне́дь жи́зни оста́вльше, ядо́хом сне́дь, хода́таицу го́рькия сме́рти? ка́ко прельще́ни лиши́хомся жи́зни Боже́ственныя? про́чее возопии́м Христу́: его́же преста́вил еси́, во дво́рех твои́х всели́.
Сла́ва, и ны́не, богоро́дичен:
Покро́в тво́й Богоро́дице Де́во, врачевство́ е́сть духо́вное: в то́й бо прибега́юще душе́вных неду́гов избавля́емся.
Стихи́ры, гла́с 8. Самогла́сны:
Безме́рна е́сть блу́дно живу́щым му́ка, скре́жет зу́бный, и пла́чь неуте́шимый, мра́к несвети́мый, и тьма́ кроме́шняя, и че́рвь неусыпа́емый, сле́зы недействи́тельны, и су́д без ми́лости. сего́ ра́ди пре́жде конца́ возопии́м, глаго́люще: Влады́ко Христе́, его́же избра́л еси́, со избра́нными твои́ми упоко́й.
Подо́бен:
Возгласи́т труба́, и я́ко от сна́ ме́ртвии воста́нут, живо́т небе́сный прия́ти жела́юще, наде́яшася на тя́ созда́теля и Го́спода: не осуди́ у́бо раба́ твоего́, сме́ртен бо безсме́ртне, на́с ра́ди бы́л еси́. сего́ ра́ди пре́жде конца́ возопии́м, глаго́люще: Влады́ко Христе́, его́же избра́л еси́, со избра́нными твои́ми упоко́й.
Се́ и стихи́и, не́бо и земля́ изменя́тся, и вся́ тва́рь в нетле́ние облече́тся: разруши́тся тле́ние, и поги́бнет тьма́ в прише́ствии твое́м: и́маши бо па́ки приити́ со сла́вою, я́коже пи́сано е́сть, возда́ти кому́ждо, я́коже соде́ла. Влады́ко Христе́, его́же избра́л еси́, со избра́нными твои́ми упоко́й.
Сла́ва, гла́с 6.
Прииди́те и ви́дите вси́ стра́нное и гро́зное виде́ние все́м познава́емое, о́браз ны́не ви́димый, и не ктому́ му́дрствуйте привре́менная. дне́сь душа́ от те́ла разлуча́ется, к ве́чному преставля́ема ми́ру: в пу́ть бо и́дет, и́мже никогда́же ше́ствова, и к судии́ нелицеприе́мному, иде́же предстоя́т а́нгелов чи́ни. стра́шно бо, бра́тие мои́, суди́ще о́но, иде́же вси́ предста́нем на́зи! о́вии у́бо венчава́еми, о́вии же посрамля́еми. те́мже возопии́м к безсме́ртному Царю́: егда́ и́маши испыта́ти сокрове́нная челове́ческая, пощади́ раба́ твоего́, его́же прия́л еси́, Го́споди человеколю́бче.
И ны́не, богоро́дичен:
Моли́твами Христе́ ро́ждшия тя́, и предте́чи твоего́, апо́столов, проро́ков, иера́рхов, преподо́бных и пра́ведных, и все́х святы́х, усо́пшаго раба́ твоего́ упоко́й.
Та́же: Бла́го е́сть испове́датися Го́сподеви: ве́сь. Трисвято́е. По О́тче на́ш:
Поко́й спа́се на́ш с пра́ведными раба́ твоего́, и сего́ всели́ во дворы́ твоя́, я́коже е́сть пи́сано, презира́я я́ко бла́г прегреше́ния его́, во́льная и нево́льная, и вся́ я́же в ве́дении и не в ве́дении, человеколю́бче.
В поко́ищи твое́м Го́споди, иде́же вси́ святи́и твои́ упокоева́ются, упоко́й и ду́шу раба́ твоего́, я́ко еди́н еси́ человеколю́бец.
Ма́ти свята́я неизрече́ннаго све́та, а́нгельскими тя́ пе́сньми почита́юще, благоче́стно велича́ем.
Диа́кон глаго́лет:
Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
По возгла́се моли́твенном быва́ет целова́ние, ли́ку пою́щу стихи́ры, гла́с 2:
Прииди́те, после́днее целова́ние:
И про́чая, я́коже преднаписа́шася в после́довании мирско́м.
Та́же: Сла́ва, гла́с 6: Зря́ще мя́ безгла́сна:
И ны́не, богоро́дичен:
Отходя́ще же ко гро́бу пою́т свяще́нницы ирмосы́ вели́каго кано́на, си́есть:
Помо́щник и покрови́тель: И про́чая. Трисвято́е. По О́тче на́ш:
В поко́ищи твое́м, Го́споди:
Еди́на чи́стая и непоро́чная Де́во:
Та́же, Поми́луй на́с Бо́же: и про́чее, я́ко обы́чно. Бо́же духо́в:
И погреба́ются мо́щи.
И быва́ет соверше́нный отпу́ст.
ГЛАВА 20. ЧИ́Н ПОГРЕБЕ́НИЯ МЛАДЕ́НЧЕСКАГО 
По е́же благослови́ти свяще́ннику, певцы́ пою́т:
Живы́й в по́мощи вы́шняго:
И посе́м, Аллилу́иа, во гла́с 8.
Сти́х: Блаже́н, его́же избра́л:
Сти́х: И па́мять его́ в ро́д и ро́д.
Трисвято́е. И по О́тче на́ш: Я́ко твое́ е́сть Ца́рство:
Та́же, Глубино́ю му́дрости человеколю́бно:
Сла́ва: Творца́ и зижди́теля и Бо́га на́шего:
И ны́не: Тебе́ и сте́ну и приста́нище и́мамы:
Та́же, 50 псало́м.
И посе́м начина́ет кано́н поко́йный над младе́нцем сконча́вшимся. Гла́с 8.
ПЕ́СНЬ 1.
Ирмо́с: Во́ду проше́д я́ко су́шу, и еги́петскаго зла́ избежа́в, изра́ильтянин вопия́ше: изба́вителю и Бо́гу на́шему пои́м.
Припе́в: Го́споди, упоко́й младе́нца.
Пло́тию обнища́вый сло́ве Бо́жий, и младе́нец бы́ти благоволи́вый кроме́ премене́ния, в не́дрех Аавраа́млих, мо́лим, его́же прия́л еси́, сочета́й младе́нца.
Отроча́ ви́ден бы́л еси́ пре́жде все́х веко́в сы́й, и отроча́том я́ко бла́г твое́ обеща́л еси́ Ца́рство: тому́ настоя́щаго причти́ младе́нца.
Сла́ва: Пре́жде иску́са земны́х сла́достей, прия́л еси́ Христе́ спа́се, непоро́чнаго младе́нца, ве́чных сподобля́яй благи́х, я́ко человеколю́бец.
И ны́не: Прему́дрость и сло́во о́тчее неизрече́нно ро́ждшая, души́ моея́ лю́тую исцели́ я́зву, и серде́чную боле́знь укроти́.
ПЕ́СНЬ 3.
Ирмо́с: Небе́снаго кру́га верхотво́рче Го́споди, и це́ркве зижди́телю, ты́ мене́ утверди́ в любви́ твое́й, жела́ний кра́ю, ве́рных утвержде́ние, еди́не человеколю́бче.
Припе́в: Го́споди упоко́й младе́нца.
Пресоверше́нный сло́ве, Младе́нц яви́выйся соверше́нный, младе́нца несоверше́нна во́зрастом к себе́ преста́вил еси́: его́же упоко́й с пра́ведными все́ми благоугоди́вшими тебе́, еди́не человеколю́бче.
Мирски́х сла́достей не вкуси́вша восхище́на преми́рных ще́дре благи́х прича́стника покажи́, мо́лимся, нерастле́ннаго Младе́нца, его́же преложи́л еси́ Боже́ственным повеле́нием твои́м.
Сла́ва: Небе́сных черто́гов, и све́тлаго поко́я, и свяще́ннейшаго ли́ка святы́х, Го́споди прича́стника сотвори́ чисте́йшаго младе́нца, его́же я́ко благоволи́л еси́ спа́се, преста́вил еси́.
И ны́не: Лиши́выйся от все́х, к твоему́ пречи́стая Влады́чице и еди́ному прибега́ю покро́ву, помози́ ми: мно́гое бо совокупи́х грехо́вное бога́тство, доброде́телей же нището́ю ве́сь испо́лнихся.
Та́же, ирмо́с: И по ирмосе́ свяще́нник глаго́лет ектению́ сию́:
Па́ки и па́ки ми́ром Го́споду помо́лимся.
Ли́к: Го́споди поми́луй.
Еще́ мо́лимся о упокое́нии блаже́ннаго младе́нца, и́мярек, и о е́же по нело́жному своему́ обеща́нию, небе́сному своему́ Ца́рствию того́ сподо́бити.
Ли́к: Го́споди поми́луй, три́жды.
Я́ко да Госпо́дь Бо́г на́ш учини́т ду́х его́, иде́же вси́ пра́веднии почива́ют.
Ли́к: Го́споди поми́луй, три́жды.
Ми́лости Бо́жия, Ца́рства Небе́снаго и со святы́ми упокое́ния, у Христа́ безсме́ртнаго Царя́ и Бо́га на́шего тому́, и са́ми себе́, про́сим.
Ли́к: Пода́й Го́споди. Свяще́нник: Го́споду помо́лимся.
Ли́к: Го́споди поми́луй.
Го́споди Иису́се Христе́ Бо́же на́ш, породи́вшымся от воды́ и ду́ха, и в непоро́чном житии́ к тебе́ преставля́ющымся Ца́рство небе́сное да́ти обеща́вый, и реки́й: оста́вите де́ти приходи́ти ко мне́, таковы́х бо е́сть Ца́рство небе́сное. смире́нно мо́лимся, ны́не от на́с преста́вленному рабу́ твоему́ непоро́чному младе́нцу, и́мярек, по твоему́ нело́жному обеща́нию, Ца́рствия твоего́ насле́дие да́руй: на́с же безпоро́чное сподо́би прейти́, и Христиа́нское сконча́ти житие́, со все́ми святы́ми твои́ми, в небе́сных черто́зех водвори́тися.
И возглаша́ет: Я́ко ты́ еси́ воскре́сние, живо́т и упокое́ние все́х рабо́в твои́х, и ны́не преста́вленному рабу́ твоему́ младе́нцу, и́мярек, Христе́ Бо́же на́ш, и тебе́ сла́ву возсыла́ем со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Та́же, тропа́рь:
Вои́стинну суета́ вся́ческая, житие́ же се́нь, и со́ние: и́бо всу́е мяте́тся вся́к земноро́дный, я́коже рече́ писа́ние: егда́ ми́р приобря́щем, тогда́ во гро́б всели́мся, иде́же вку́пе ца́рие и ни́щии, ста́рцы и младе́нцы. те́мже Христе́ Бо́же, преста́вльшагося младе́нца упоко́й, я́ко человеколю́бец.
ПЕ́СНЬ 4.
Ирмо́с: Услы́шах Го́споди смотре́ния твоего́ та́инство, разуме́х дела́ твоя́, и просла́вих твое́ Божество́.
Припе́в: Го́споди, упоко́й младе́нца.
Не младе́нцы пла́чем, но са́ми себе́ наипа́че возрыда́им согреша́ющии всегда́, я́ко да гее́нны изба́вимся.
Земны́х лиши́л еси́ Влады́ко младе́нца наслажде́ний, небе́сных благи́х сего́ я́ко правосу́дец сподо́би.
Сла́ва: Рая́ жи́теля тя́ показу́ет, блаже́нный вои́стинну младе́нче, и́же от земли́ тя восприи́мый, и лико́м святы́х счиня́ет тя́.
И ны́не, богоро́дичен: Богоро́дицу тя́ всечи́стая просвеще́ннии вси́ ве́мы, со́лнца бо родила́ еси́ пра́вды, Присноде́во.
ПЕ́СНЬ 5.
Ирмо́с: Вску́ю мя́ отри́нул еси́, от лица́ твоего́ све́те незаходи́мый, и покры́ла мя́ е́сть чужда́я тьма́ окая́ннаго? но обрати́ мя, и к све́ту за́поведей твои́х пути́ моя́, напра́ви молю́ся.
Припе́в: Го́споди, упоко́й младе́нца.
Пра́ведным твои́м судо́м, пре́жде прозябе́ния, соверше́нне пожа́л еси́, я́коже млады́й зла́к, его́же преста́вил еси́ Го́споди младе́нца: но сего́ сло́ве вве́д в Боже́ственную го́ру бла́г ве́чных, насади́.
Я́коже мла́до ве́твие, ме́чь наше́д сме́ртный тя́ посече́, не прии́мшаго иску́са мирски́х сласте́й, о блаже́нне: но се́ Христо́с тебе́ небе́сная врата́ отверза́ет, избра́нным сочетава́я тя́, я́ко благоутро́бен.
Сла́ва: О мне́ не рыда́йте, пла́ча бо ничто́же начина́х досто́йное, па́че же сами́х себе́ согреша́ющих пла́чите всегда́, сро́дницы и дру́зи, уме́рший зове́т младе́нец: я́ко да иску́са не возъи́мете муче́ния.
И ны́не: Самаго́ себе́ отчаява́ю, егда́ на мно́жество де́л мои́х взира́ю: егда́ же во у́м тя́ па́че ума́ ро́ждшую Го́спода богома́ти прие́млю, прохлажда́юся наде́ждею: предста́тельство бо тя́ еди́но и́мамы.
ПЕ́СНЬ 6.
Ирмо́с: Моли́тву пролию́ ко Го́споду, и тому́ возвещу́ печа́ли моя́, я́ко зо́л душа́ моя́ испо́лнися, и живо́т мо́й а́ду прибли́жися, и молю́ся я́ко ио́на: от тли́ Бо́же возведи́ мя.
Припе́в: Го́споди, упоко́й младе́нца.
Я́ко младе́нец в я́слех положи́лся еси́, и объя́тием вда́лся еси́ ста́рца, младоде́яй во чре́ве младе́нцы, и пре́жде дости́гнути в соверше́нное возраще́ние, преве́л еси́ сего́ к животу́: те́мже тя́ благода́рственно сла́вим.
Вопия́л еси́ апо́столом: оста́вите отроча́та ко мне́ приходи́ти, сло́ве, Ца́рство бо мое́ таковы́м су́щым мудрова́нием подава́емо быва́ет: младе́нца у́бо к тебе́ преста́вленнаго све́та твоего́ сподо́би.
Сла́ва: Лиши́л еси́ бла́г земны́х твоего́ младе́нца, да небе́сных твои́х бла́г сего́ прича́стника пока́жеши, не престу́пльшаго Боже́ственное твое́ повеле́ние: сла́вим твои́х бла́же, суде́б глубину́ безме́рную.
И ны́не, богоро́дичен: Я́ко сте́ну прибе́жища и́мамы, и душа́м тя́ всесоверше́нное спасе́ние, и простра́нство в ско́рбех отрокови́це: и све́том твои́м при́сно ра́дуемся, и́мже Влады́чице и ны́не на́с от страсте́й и бе́д спаса́й.
Та́же ирмо́с. И по ирмосе́ глаго́лет свяще́нник ектению́ вышепи́санную, и моли́тву.
Та́же конда́к, гла́с 8: Со святы́ми упоко́й Христе́ ду́шу раба́ твоего́, иде́же не́сть боле́знь, ни печа́ль, ни воздыха́ние, но жи́знь безконе́чная.
И́кос: Са́м еди́н еси́ безсме́ртный, сотвори́вый и созда́вый челове́ка, земни́и у́бо от земли́ созда́хомся, и в зе́млю ту́южде по́йдем, я́коже повеле́л еси́ созда́вый мя́, и реки́й ми́: я́ко земля́ еси́, и в зе́млю оти́деши, а́може вси́ челове́цы по́йдем, надгро́бное рыда́ние творя́ще пе́снь: аллилу́иа.
И настоя́щыя и́косы:
Ничто́же е́сть ма́тере сострада́тельншее ничто́же е́сть отца́ умиле́ншее: утро́бы бо и́х смуща́ются, егда́ младе́нцы отсю́ду предсыла́ют: ве́лия жа́лость ю́же и́мут сердца́ и́х, отроча́т ра́ди, наи́паче егда́ су́ть благоглаго́ливая, помина́юще словеса́ и́х с пе́снию: аллилу́иа.
Мно́гажды бо пред гро́бом сосцы́ бию́т и глаго́лют: о сы́не мо́й и ча́до сладча́йшее, не слы́шиши ли ма́тере твоея́, что́ веща́ет? се́ и чре́во носи́вшее тя́: чесо́ ра́ди не глаго́леши, я́ко глаго́лал еси́ на́м? но та́ко молчи́ши глаго́лати с на́ми: аллилу́иа.
Бо́же Бо́же, призва́вый мя́, утеше́ние ны́не бу́ди до́му моему́, пла́чь бо ве́лий случи́ся и́м: на мя́ бо взира́ху вси́, единоро́дна мя́ си́и иму́ще. но ты́ рожде́йся от ма́тере Де́вы, ма́тере моея́ утро́бы прохлади́, и ороси́ се́рдце отца́, и́мже: аллилу́иа.
Та́же конда́к, гла́с 8: Со святы́ми упоко́й:
ПЕ́СНЬ 7.
Ирмо́с: О́троцы евре́йстии в пещи́, попра́ша пла́мень дерзнове́нно, и на ро́су о́гнь преложи́ша, вопию́ще: благослове́н еси́ Го́споди Бо́же во ве́ки.
Припе́в: Го́споди, упоко́й младе́нца.
Напиши́ в кни́зе спаса́емых, я́ко человеколю́бец ще́дрый, твоего́ младе́нца, да ра́дуяся вопие́т держа́ве твоея́ сла́вы: благослове́н еси́.
Све́том твоего́ сло́ве лица́ просвети́ младе́нца твоего́, ве́рою преста́вльшагося ны́не к тебе́ незре́лым во́зрастом, и воспе́вшаго тебе́: Го́споди Бо́же, благослове́н еси́.
Сла́ва: Ско́рби вино́вно показа́ся лю́бящым тя́ ны́не разлуче́ние твое́, но тебе́ вои́стинну ра́дости и весе́лия хода́тайственно: насле́диши бо младе́нче живо́т во ве́ки,
И ны́не, богоро́дичен: Ви́ждь ско́рбь мою́ Де́во, ю́же ми́ наведе́ мно́жество зо́л мои́х, и пре́жде исхо́да охла́ду ми́ пода́ждь ма́терними моли́твами, во е́же ми́лостиву ми́ бы́ти Бо́гу.
ПЕ́СНЬ 8.
Ирмо́с: Седмери́цею пе́щь. халде́йский мучи́тель богочести́вым неи́стовно разжже́, си́лою же лу́чшею, спасе́ны сия́ ви́дев, творцу́ и изба́вителю вопия́ше: о́троцы благослови́те, свяще́нницы воспо́йте, лю́дие превозноси́те во вся́ ве́ки.
Припе́в: Го́споди, упоко́й младе́нца.
В не́дрех Аавраа́млих тя́, в селе́ниих поко́я, иде́же ра́дость пра́зднующих всегда́, в ме́стех осла́бы, иде́же е́сть вода́ живу́щая, счини́т тя́ Христо́с на́с ра́ди младе́нствовавый, пою́щих ему́ непреста́нно: свяще́нницы воспо́йте, лю́дие превозноси́те его́ во ве́ки.
Печа́ли на́м всевино́вное, и слеза́м приснопа́мятное твое́ разлуче́ние вои́стинну бы́сть: пре́жде бо вкуше́ния в житии́ се́м красо́тных, оста́вил еси́ зе́млю, и роди́телей не́дра: но у́бо Аавраа́мле тя́ прия́т не́дро я́ко младе́нца, и вся́кия неприча́стна скве́рны.
Сла́ва: Что́ мя пла́чете младе́нца преста́вльшагося? лежа́й вопие́т неви́димо, не́смь бо плаче́вный: младе́нцем бо определи́ся пра́ведных все́х ра́дость, досто́йная слеза́м не соде́лавшым дела́. Христу́ бо воспева́ют: свяще́ннии по́йте, лю́дие превозноси́те его́ во ве́ки.
И ны́не, богоро́дичен: В по́мощь мою́ Богоро́дице воста́ни, вонми́ моли́тве мое́й, и изба́ви мя́ лю́таго осужде́ния, тя́жкаго испыта́ния, тьмы́ и огня́, и скре́жета зу́бнаго, бесо́вскаго же нало́га, и вся́кия ну́жды, наде́ждо ненаде́жных, животе́ отча́янных.
ПЕ́СНЬ 9.
Ирмо́с: Ужасе́ся о се́м не́бо, и земли́ удиви́шася концы́: я́ко Бо́г яви́ся челове́ком пло́тски, и чре́во твое́ бы́сть простра́ннейшее небе́с. те́м тя́ Богоро́дицу а́нгелов и челове́к чинонача́лия велича́ют.
Припе́в: Го́споди, упоко́й младе́нца.
Христе́ младе́нствовавый кроме́ премене́ния, и кресту́ приобщи́выйся во́лею, и на ма́терния боле́зни ро́ждшия тя́ воззре́вый, печа́ль облегчи́, и боле́знь лю́тую, младе́нца уме́ршаго ве́рных роди́телей: да сла́вим держа́ву твою́.
Посла́вый с высоты́ всецарю́, и приимы́й блаже́ннаго младе́нца, я́ко чи́стую Влады́ко пти́цу в гне́зда небе́сная, спа́сл еси́ сего́ ду́х от се́тей многови́дных, и с пра́ведными ду́хи совокупи́, услажда́я Ца́рствия Твоего́.
Сла́ва: Ничто́же сотво́ршым сло́ве Бо́жий, младе́нцем по́дал еси́ селе́ние небе́сное: си́це бо благоволи́л еси́ бла́же, с те́ми чи́слити созда́ние твое́. младе́нцу приити́ ны́не к тебе́, боле́знь роди́телей са́м облегчи́, я́ко всеще́дрый и человеколюби́вый.
И ны́не, богоро́дичен: О́ком серде́чным вы́ну взира́ю к тебе́, ма́тернюю иму́щей моли́тву, ко из тебе́ ро́ждшемуся: тя́ бо пою́ всечи́стая, успи́ стра́сти моея́ души́, ко у́тру покая́ния воздви́гни мя́ отрокови́це, и све́том твои́м просвети́.
Та́же, ектениа́ ма́лая.
И ексапостила́рий:
Ны́не, упоко́ихся, и обрето́х осла́бу мно́гу, я́ко преста́вихся от истле́ния, и преложи́хся к животу́: Го́споди, сла́ва Тебе́.
И лю́дие то́йжде.
Сти́х: Челове́к я́ко трава́, дни́е его́ я́ко цве́т се́льный:
Сти́х: Я́ко ду́х про́йде в не́м, и не бу́дет:
Сти́х: И и́стина Госпо́дня пребыва́ет во ве́к.
И на ки́йждо сти́х ексапостила́рий.
Та́же, Сла́ва, и ны́не: Ны́не избра́х богома́терь отрокови́цу, я́ко роди́ся из нея́ Христо́с, все́х изба́витель: Го́споди, сла́ва тебе́.
А́бие же свяще́нник возглаша́ет:
Я́ко свя́т еси́ Бо́же на́ш, и на святы́х почива́еши, и тебе́ сла́ву возсыла́ем Отцу́, и Сы́ну, и Свято́му Ду́ху, ны́не и при́сно и во ве́ки веко́в.
Ли́к: Ами́нь.
И пою́т: Святы́й Бо́же: Проки́мен, гла́с 6:
Блаже́н пу́ть, во́ньже по́йдеши душе́:
Сти́х: Обрати́ся душе́ моя́ в поко́й тво́й.
Апо́стол к кори́нфяном, зача́ло 162.
Бра́тие, не вся́ка пло́ть, та́же пло́ть: но и́на у́бо пло́ть челове́ком, и́на же пло́ть ското́м, и́на же ры́бам, и́на же пти́цам. И телеса́ небе́сная, и телеса́ земна́я: но и́на у́бо небе́сным сла́ва и и́на земны́м. И́на сла́ва со́лнцу, и и́на сла́ва луне́, и и́на сла́ва звезда́м: звезда́ бо от звезды́ ра́знствует во сла́ве. Та́кожде и воскресе́ние ме́ртвых: се́ется в тле́ние, востае́т в нетле́нии. Се́ется не в че́сть, востае́т в сла́ве: се́ется в не́мощи, востае́т в си́ле. Се́ется те́ло душе́вное, востае́т те́ло духо́вное: е́сть те́ло душе́вное, и е́сть те́ло духо́вное. Та́ко и пи́сано е́сть: бы́сть пе́рвый челове́к Ада́м в ду́шу жи́ву, после́дний Ада́м в ду́х животворя́щ.
Сти́х: Блаже́н, его́же избра́л и прия́л еси́ Го́споди.
Сти́х: Душа́ его́ во благи́х водвори́тся.
Ева́нглие от Иоа́нна, зача́ло 21.
Рече́ Госпо́дь ко прише́дшым к нему́ иуде́ем: а́з е́смь хле́б живо́тный, гряды́й ко мне́, не и́мать взалка́тися: и ве́руяй в мя́, не и́мать вжажда́тися никогда́же. Но ре́х ва́м: я́ко и ви́десте мя́, и не ве́руете. Все́ е́же да́ст мне́ оте́ц, ко мне́ прии́дет: и гряду́щаго ко мне́ не изжену́ во́н. я́ко снидо́х с небесе́, не да творю́ во́лю мою́, но во́лю посла́вшаго мя́ отца́. Се́ же е́сть во́ля посла́вшаго мя́ отца́, да все́, е́же да́ст ми́, не погублю́ от него́, но воскре́сшу е́ в после́дний де́нь.
И а́бие быва́ет после́днее целова́ние, певце́м пою́щым стихи́ры сия́. Гла́с 8.
Подо́бен: О пресла́внаго чудесе́!
О кто́ не воспла́чет, ча́до мое́, е́же от жития́ сего́ плаче́вное твое́ преставле́ние! я́ко младе́нец незре́лый от ма́терних объя́тий, ны́не я́коже птене́ц ско́ро отлете́л еси́, и к созда́телю все́х избе́гл еси́. о ча́до, кто́ не воспла́чет, зря́ твое́ я́сное лице́ увяда́емо, е́же пре́жде я́ко кри́н кра́сный? о кто́ не возстене́т, ча́до мое́, и с пла́чем не возопие́т. мно́гаго твоего́ благоле́пия и красоты́ жи́тельства твоего́? я́коже бо кора́бль сле́да не имы́й, си́це заше́л еси́ от о́чию ско́ро: прииди́те дру́зи мои́, сро́дницы и бли́жнии, вку́пе со мно́ю сего́ целу́ем, ко гро́бу посыла́юще.
Сме́рть младе́нцем осла́ба: жите́йских бо зо́л неприча́стни яви́шася, и к поко́ю приспе́ша, и ра́достию небе́сною во Аавраа́млих не́дрех ра́дуются, и Младе́нец святы́х Боже́ственным лико́м ны́не свеселя́тся, и ве́рно лику́ют, я́ко от тле́ния грехолю́бнаго чи́сты отидо́ша.
Сла́ва, гла́с 6:
Боле́знь Ада́му бы́сть дре́ва вкуше́нием дре́вле во еде́ме, егда́ зми́й я́д изблева́. те́м бо вни́де сме́рть всеро́дная, снеда́ющая челове́ка. но прише́д Влады́ка, низложи́ зми́я, и упокое́ние на́м дарова́. к нему́ у́бо возопии́м: пощади́ спа́се, и я́же прия́л еси́, со избра́нными твои́ми упоко́й.
И ны́не, богоро́дичен: Преложе́ние скорбя́щих, свобожде́ние немощству́ющих су́щи Богоро́дице Де́во, спаса́й гра́д и лю́ди, ра́туемых ми́ре, обурева́емых тишино́, еди́но предста́тельство ве́рных.
Та́же, Трисвято́е. Пресвята́я Тро́ице: О́тче на́ш: Я́ко твое́ е́сть Ца́рство:
Та́же тропари́: Со ду́хи пра́ведных:
И помина́ет по обы́чаю, глаго́ля ектению́ вышепи́санную, и моли́тву.
Та́же, диа́кон: Прему́дрость.
Ли́к: Честне́йшую херуви́м:
Сла́ва, и ны́не:
Го́споди поми́луй, три́жды. Благослови́.
Иере́й же твори́т отпу́ст се́й:
Воскресы́й из ме́ртвых, и живы́ми и ме́ртвыми облада́яй, Христе́ и́стинный Бо́же на́ш, моли́твами пресвяты́я твоея́ ма́тере, и все́х святы́х твои́х, ду́шу от на́с преста́вленнаго Младе́нца, и́мярек, в ски́ниях святы́х всели́: и с пра́ведными причти́, я́ко бла́г и человеколю́бец.
Ли́к: Ами́нь.
По отпу́сте же глаго́лет иере́й:
Ве́чная твоя́ па́мять, достоблаже́нне и приснопомина́емый младе́нче, и́мярек.
Ли́к же пое́т, три́жды: Ве́чная па́мять.
Посе́м свяще́нник глаго́лет моли́тву сию́:
Ре́кшу диа́кону: Го́споду помо́лимся.
И певце́м: Го́споди поми́луй.
Храня́й младе́нцы Го́споди, в ны́нешнем житии́, в бу́дущем же ве́це угото́вавый и́м простра́нство, Аавраа́мово ло́но, и по чистоте́ а́нгельская светообра́зная места́, в ни́хже водворя́ются пра́ведных ду́си: ты́ са́м Влады́ко Христе́, ду́шу раба́ твоего́ младе́нца, и́мярек, приими́ с ми́ром. ты́ бо ре́кл еси́: оста́вите де́ти приити́ ко мне́, таковы́х бо е́сть Ца́рство небе́сное. Тебе́ бо подоба́ет вся́кая сла́ва, че́сть и поклоне́ние, со отце́м, и святы́м ду́хом, ны́не и при́сно, и во ве́ки веко́в, ами́нь.
И взе́мше те́ло и́дут ко гро́бу предъиду́щым иере́ом и диа́коном и всему́ кли́ру, пою́щым: Святы́й Бо́же:
Вложи́вше же мо́щи во гро́б, иере́й нача́льствуяй взе́м лопа́ту, сы́плет зе́млю во гро́б глаго́ля:
Госпо́дня е́сть земля́, и исполне́ние ея́, вселе́нная и вси́ живу́щии на не́й.
И отхо́дят благодаря́ще Бо́га.
Коне́ц погребе́нию младе́нческому.
После́дование усо́пших младе́нцев (параста́с) 
быва́ет я́коже и мирски́х челове́к, оба́че ектениа́ из чи́на погребе́ния младе́нческаго, с моли́твою:
Го́споди Иису́се Христе́ Бо́же на́ш, породи́вшимся:
Чи́н погребе́ния младе́нческаго на Па́сху 
Подо́бен е́сть чи́ну пева́ему тогда́ возра́слым. Оба́че Апо́стол и Ева́нглие чту́тся из чи́на погребе́ния младе́нческаго, подо́бно и моли́тву:
Го́споди Иису́се Христе́ Бо́же на́ш, породи́вшимся: вме́сто: Бо́же духо́в:
ГЛАВА 21. ПОСЛЕ́ДОВАНИЕ МА́ЛАГО ОСВЯЩЕ́НИЯ ВОДЫ́ 
Поставля́ется столе́ц посреде́ це́ркве, па́волокою покрове́нный, на обы́чном ме́сте, и вода́ в сосу́де: свяще́нник же взе́м епитрахи́ль и фело́нь на ся́, держя́ в руце́ честны́й кре́ст с василки́, предъиду́щу ему́ диа́кону с кади́льницею, и двема́ свещено́сцема со свеща́ми. Прише́д же пред столе́ц, полага́ет на не́м кре́ст, и взе́м кади́льницу, кади́т во́ду крестообра́зно, и начина́ет обы́чно. Благослови́вшу свяще́ннику, начина́ем.
Псало́м 142:
Го́споди, услы́ши моли́тву мою́, внуши́ моле́ние мое́ во и́стине твое́й, услы́ши мя́ в пра́вде твое́й. И не вни́ди в су́д с рабо́м твои́м, я́ко не оправди́тся пред тобо́ю вся́к живы́й. Я́ко погна́ вра́г ду́шу мою́, смири́л е́сть в зе́млю живо́т мо́й: посади́л мя́ е́сть в те́мных, я́ко ме́ртвыя ве́ка. И уны́ во мне́ ду́х мо́й, во мне́ смяте́ся се́рдце мое́. Помяну́х дни́ дре́вния: поучи́хся во все́х де́лех твои́х, в творе́ниих руку́ твое́ю поуча́хся. Возде́х к тебе́ ру́це мои́, душа́ моя́ я́ко земля́ безво́дная тебе́. Ско́ро услы́ши мя́ Го́споди, исчезе́ ду́х мо́й: не отврати́ лица́ твоего́ от Мене́, и уподо́блюся низходя́щым в ро́в. Слы́шану сотвори́ мне́ зау́тра ми́лость твою́, я́ко на тя́ упова́х: скажи́ мне́ Го́споди, пу́ть, во́ньже пойду́, я́ко к тебе́ взя́х ду́шу мою́. Изми́ мя от вра́г мои́х, Го́споди, к тебе́ прибего́х. Научи́ мя твори́ти во́лю твою́, я́ко ты́ еси́ Бо́г мо́й: ду́х тво́й благи́й наста́вит мя́ на зе́млю пра́ву. И́мене твоего́ ра́ди, Го́споди, живи́ши мя́: пра́вдою твое́ю изведе́ши от печа́ли ду́шу мою́. И ми́лостию твое́ю потреби́ши враги́ моя́, и погуби́ши вся́ стужа́ющыя души́ мое́й, я́ко а́з ра́б тво́й е́смь.
Та́же, Бо́г Госпо́дь, и яви́ся на́м: три́жды, во гла́с 4.
И настоя́щыя тропари́, гла́с 4:
К Богоро́дице приле́жно ны́не притеце́м гре́шнии и смире́ннии и припаде́м, в покая́нии зову́ще из глубины́ души́: Влады́чице, помози́ на ны́ милосе́рдовавши: потщи́ся, погиба́ем от мно́жества прегреше́ний, не отврати́ твоя́ рабы́ тщы́: тя́ бо и еди́ну наде́жду и́мамы. [Два́жды.]
Не умолчи́м никогда́ Богоро́дице, си́лы твоя́ глаго́лати недосто́йнии: а́ще бо ты́ не бы́ предстоя́ла моля́щи, кто́ бы на́с изба́вил от толи́ких бе́д? кто́же бы сохрани́л до ны́не свобо́дны? не отсту́пим Влады́чице от Тебе́: твоя́ бо рабы́ спаса́еши при́сно от вся́ких лю́тых.
Та́же, псало́м 50:
Поми́луй мя́ Бо́же:
Та́же, пое́м тропари́ сия́, гла́с 6:
Е́же ра́дуйся а́нгелом прии́мшая, и ро́ждшая зижди́теля твоего́, Де́во, спаса́й тя́ велича́ющыя.
Глаго́ли пе́рвый тропа́рь два́жды.
Воспева́ем Сы́на твоего́ Богоро́дице, и вопие́м: пречи́стая Влады́чице, вся́кия беды́ изба́ви рабы́ твоя́.
Царе́м, проро́ком и апо́столом, и му́чеником ты́ еси́ похвала́, и предста́тельница ми́ру, всенепоро́чная.
Язы́к вся́к правосла́вных похваля́ет, и блажи́т, и сла́вит пречи́стое рождество́ твое́, мари́е богоневе́стная.
Да́ждь Христе́ мо́й, и мне́ недосто́йному долго́в оставле́ние, молю́ся тя́ ро́ждшия моли́твами, я́ко благоутро́бен.
На тя́ моя́ упова́ния возложи́х Богоро́дице, спаси́ мя моли́твами твои́ми, да́руй ми́ прегреше́ний оставле́ние.
Оживи́ мя, ро́ждшая жизнода́вца и спа́са, спаси́ моли́твами твои́ми: благослове́нная наде́ждо ду́ш на́ших.
Зижди́теля все́х во утро́бе твое́й заче́ншая Де́во всенепоро́чная, моли́твами твои́ми спаси́ ду́шы на́шя.
Богоро́дице ро́ждшая сло́вом па́че сло́ва, сло́во всепе́тая, того́ моли́ спасти́ ду́шы на́шя.
Ми́лостива мне́ судию́ же и Сы́на твоего́ прегреши́вшему па́че вся́каго челове́ка, твои́ми моли́твами соде́лай Влады́чице.
По до́лгу вопие́м ти́: ра́дуйся Богоро́дице чи́стая Присноде́во, моля́щеся моли́твами твои́ми спасти́ся.
Изба́ви мя́ огня́ ве́чнаго, и му́к предлежа́щих мне́ богороди́тельнице, я́ко да ублажа́ю тя́.
Не пре́зри моле́ния твои́х рабо́в, мо́лимся Влады́чице всепе́тая, я́ко да изба́вимся вся́каго обстоя́ния.
Неду́гов, и вся́ких боле́зней, и бе́д на́с свободи́, к свяще́нному твоему́ покро́ву прибега́ющих.
Стра́нное чу́до, е́же в тебе́ богороди́тельнице: на́с бо ра́ди по на́м роди́ся все́х зижди́тель из тебе́, и Бо́г на́ш.
Хра́м тво́й Богоро́дице показа́ся врачевство́ неду́гов безме́здное, и оскорбля́емых ду́ш утеше́ние.
Пресвята́я Богоро́дице, ро́ждшая спа́са, от бе́д спаси́, и вся́кия ины́я ну́жды рабы́ твоя́.
Изба́ви от вся́каго преще́ния находя́щаго рабы́ твоя́ пресвята́я Влады́чице, и вся́каго вре́да душе́внаго же и теле́снаго.
Спаси́ все́х моли́твами твои́ми, Де́во Богоро́дице, к тебе́ притека́ющих, и изба́ви вся́кия ну́жды и ско́рби.
Кто́ притека́яй в хра́м тво́й Богоро́дице, не прие́млет ско́ро исцеле́ния, душе́внаго вку́пе и теле́снаго, пречи́стая?
От все́х умоля́емь ще́дре, святы́х и го́рних чино́в, очи́сти мя́ ро́ждшею тя́.
Пощади́ Спа́се, ду́шы уме́рших бра́тий на́ших, в наде́жди жи́зни: и осла́би, оста́ви и́м согреше́ния.
Ра́дуйся ми́ра очисти́лище Де́во, ра́дуйся ру́чко и све́щниче всезлаты́й, Боже́ственныя ма́нны и све́та, богоневе́сто.
Пое́м тя́ Бо́га еди́наго в Тро́ице, вопию́ще гла́с трисвяты́й, моля́щеся спасе́ние получи́ти.
Сла́ва: О Де́во, ро́ждшая Спа́са и Влады́ку ми́ра и Го́спода, того́ моли́ спасти́ ду́шы на́шя.
И ны́не: Ра́дуйся горо́, ра́дуйся купино́, ра́дуйся врата́, ра́дуйся ле́ствице, ра́дуйся Боже́ственная трапе́зо, ра́дуйся все́х по́моще Влады́чице.
Моли́твами, ми́лостиве, ма́тере Твоея́ пречи́стыя, и все́х святы́х Твои́х, Твоя́ ми́лости лю́дем Твои́м да́руй.
Моли́твами сла́вных арха́нгел, и а́нгел, и го́рних чино́в, рабы́ твоя́ спа́се до́бре сохрани́.
Моли́твами честна́го и сла́внаго крести́теля твоего́, проро́ка, предте́чи, Христе́ спа́се мо́й, рабы́ твоя́ сохрани́.
Моли́твами сла́вных апо́столов и му́чеников, и все́х святы́х твои́х, твоя́ ми́лости лю́дем твои́м да́руй.
Моли́твами сла́вных безсре́бренник, Богоро́дице рабы́ твоя́ сохрани́, я́ко предста́тельство ми́ра и утвержде́ние.
Сла́ва: Отца́ и Сы́на славосло́вим, и ду́ха свята́го, глаго́люще: Тро́ице свята́я, спаси́ ду́шы на́шя.
И ны́не: Неизрече́нно в после́дняя заче́ншая, и ро́ждшая созда́теля твоего́, Де́во, спаса́й тя́ велича́ющыя.
Та́же: Милосе́рдия две́ри отве́рзи на́м благослове́нная Богоро́дице, наде́ющиися на тя́ да не поги́бнем, но да изба́вимся тобо́ю от бе́д: ты́ бо еси́ спасе́ние ро́да Христиа́нскаго.
Та́же, Го́споду помо́лимся.
Свяще́нник: Я́ко свя́т еси́ Бо́же на́ш:
Ли́к: Ами́нь.
Та́же, настоя́щыя тропари́, гла́с 6:
Ны́не наста́ вре́мя все́х освяща́ющее, и пра́ведный на́с жде́т судия́, но обрати́ся душе́ к покая́нию, я́ко блудни́ца зову́щи со слеза́ми: Го́споди, поми́луй мя́.
Вода́ми одожди́вый Христе́ исто́чник исцеле́ний, во всечестне́м хра́ме Де́вы дне́сь, твоего́ благослове́ния окропле́нием, отгоня́еши неду́ги немощству́ющих, врачу́ ду́ш и теле́с на́ших.
Де́ва родила́ еси́ неискусобра́чная и Де́во пребыла́ еси́ ма́ти безневе́стная, Богоро́дице мари́е, Христа́ Бо́га на́шего моли́ спасти́ся на́м.
Пресвята́я Богоро́дице Де́во, ру́к на́ших дела́ испра́ви, и проще́ние прегреше́ний на́ших испроси́, внегда́ пе́ти на́м а́нгельское пе́ние:
Святы́й Бо́же, святы́й кре́пкий, святы́й безсме́ртный, поми́луй на́с.
Отпе́вше же по обы́чаю, и по трисвято́м диа́кон глаго́лет: Во́нмем.
Свяще́нник: Ми́р все́м.
Ли́к: И ду́хови твоему́.
Чте́ц, проки́мен, гла́с 3:
Госпо́дь просвеще́ние мое́, и спаси́тель мо́й, кого́ убою́ся?
Сти́х: Госпо́дь защи́титель живота́ моего́, от кого́ устрашу́ся?
Апо́стол к евре́ом, зача́ло 306.
Бра́тие, святя́й и освяща́емии, от еди́наго вси́: ея́же ра́ди вины́ не стыди́тся бра́тию нарица́ти и́х, глаго́ля: Возвещу́ и́мя твое́ бра́тии мое́й, посреде́ це́ркве воспою́ тя́. И па́ки: а́з бу́ду наде́яся на́нь. и па́ки: се́ а́з и де́ти, я́же ми́ да́л е́сть бо́г. Поне́же у́бо де́ти приобщи́шася пло́ти и кро́ви, и то́й прии́скренне приобщи́ся те́хже, да сме́ртию упраздни́т иму́щаго держа́ву сме́рти, си́речь диа́вола: И изба́вит си́х ели́цы стра́хом сме́рти чрез все́ житие́ пови́нни бе́ша рабо́те. Не от а́нгел у́бо когда́ прие́млет, но от се́мене Аавраа́мова прие́млет. Отню́дуже до́лжен бе́ по всему́ подо́битися бра́тии, да ми́лостив бу́дет и ве́рен первосвяще́нник, я́же к Бо́гу, во е́же очи́стити грехи́ людски́я. В не́мже бо пострада́ са́м, искуше́н бы́в, мо́жет и искуша́емым помощи́.
Свяще́нник: Ми́р ти́.
Аллилу́иа. Гла́с 6.
Сти́х 1: Отры́гну се́рдце мое́ сло́во бла́го.
Сти́х 2: Глаго́лю а́з дела́ моя́ Царе́ви.
Ева́нглие от Иоа́нна, зача́ло 14:
Во вре́мя о́но, взы́де Иису́с во иерусали́м. Е́сть же во Иерусали́мех на о́вчей купе́ли, я́же глаго́лется евре́йски вифесда́, пя́ть притво́р иму́щи. В те́х слежа́ше мно́жество боля́щих, слепы́х, хромы́х, сухи́х, ча́ющих движе́ния воды́. А́нгел бо Госпо́день на вся́ко ле́то схожда́ше в купе́ль, и возмуща́ше во́ду: и и́же пе́рвее вла́зяше по возмуще́нии воды́, здра́в быва́ше, яце́мже неду́гом одержи́мь быва́ше.
Та́же, диа́кон ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О вели́ком господи́не и отце́ на́шем святе́йшем патриа́рхе Кири́лле:
О о богохрани́мей стране́ нашей:
О гра́де се́м: [а́ще в монастыре́,]
О святе́й оби́тели се́й:
О благорастворе́нии возду́хов:
О пла́вающих, путеше́ствующих:
О е́же освяти́тися вода́м си́м, си́лою и де́йствием, и наи́тием Свята́го Ду́ха:
О е́же снизходи́ти на во́ды сия́ очисти́тельному пресу́щныя Тро́ицы де́йству:
О е́же бы́ти воде́ се́й цели́тельной ду́ш и теле́с, и вся́кия сопроти́вныя си́лы отгна́тельней:
О е́же низпосла́ти Го́споду Бо́гу благослове́ние иорда́ново, и освяти́ти во́ды сия́:
О все́х тре́бующих от Бо́га по́мощи и заступле́ния:
О е́же просвети́тися на́м просвеще́нием ра́зума, единосу́щною Тро́ицею:
Я́ко да Госпо́дь Бо́г на́ш пока́жет ны́ сы́ны, и насле́дники Ца́рствия своего́, воды́ сея́ причаще́нием же и кропле́нием:
О изба́витися на́м от вся́кия ско́рби:
Заступи́, спаси́, поми́луй:
Пресвяту́ю, пречи́стую:
Ли́к: Тебе́ Го́споди.
Возгла́с: Я́ко подоба́ет тебе́ вся́кая сла́ва:
Та́же моли́тву сию́:
Го́споди Бо́же на́ш, вели́кий в сове́те, и ди́вный в де́лех, всея́ тва́ри соде́телю, храня́й заве́т тво́й, и ми́лость твою́ лю́бящым тя́, и соблюда́ющым повеле́ния твоя́, все́х в ну́ждах умиле́нныя прие́мляй сле́зы, сего́ бо ра́ди прише́л еси́ в ра́бии зра́це. не привиде́нии на́с устраша́я, но здра́вие те́лу и́стинное подава́яй, и глаго́ляй: се́ здра́в бы́л еси́, ктому́ не согреша́й. но и от бре́ния здра́вы о́чи соде́лал еси́, и умы́тися повеле́в, све́ту всели́тися сотвори́л еси́ сло́вом, сопроти́вных страсте́й во́лны смуща́яй, и жития́ сего́ сла́ное мо́ре изсуша́яй. и тяжелоно́сныя сласте́й укроща́яй во́лны: са́м человеколю́бче Царю́, да́вый на́м снегосве́тлою оде́ятися оде́ждею, от воды́ же и ду́ха, и прича́стием же воды́ сея́ и окропле́нием твое́ благослове́ние на́м низпосли́, скве́рну страсте́й омыва́ющее. е́й, мо́лимся посети́ на́шу бла́же не́мощь, и исцели́ на́шя неду́ги душе́вныя же и теле́сныя, ми́лостию твое́ю: моли́твами всепречи́стыя, преблагослове́нныя Влады́чицы на́шея Богоро́дицы и Присноде́вы Мари́и. Си́лою Честна́го и Животворя́щаго Креста́. предста́тельствы честны́х небе́сных си́л безпло́тных. честна́го, сла́внаго Проро́ка, Предте́чи и Крести́теля Иоа́нна. Святы́х сла́вных и всехва́льных апо́стол. преподо́бных и богоно́сных оте́ц на́ших. Иже во святы́х оте́ц на́ших, вели́ких иера́рхов, и вселе́нских учи́телей: Васи́лиа вели́каго, Григо́риа Богосло́ва и Иоа́нна Златоу́стаго. И́же во святы́х оте́ц на́ших, афана́сиа и Кири́лла, патриа́рхов александри́йских. Иже во святы́х отца́ на́шего спиридо́на, тримифу́нтскаго чудотво́рца. и́же во святы́х отца́ на́шего Нникола́а архиепи́скопа, мирлики́йскаго чудотво́рца. и́же во святы́х оте́ц на́ших, Мефо́диа и Кири́лла учи́телей слове́нских. Свята́го равноапо́стольнаго вели́каго кня́зя Влади́мира. И́же во святы́х оте́ц на́ших всея́ Росси́и чудотво́рцов, Петра́, Алекси́а, Ио́ны и Фили́ппа. Свята́го и сла́внаго великому́ченика Гео́ргиа Победоно́сца. свята́го и сла́внаго великому́ченика дими́триа мироточи́ваго. Святы́х и добропобе́дных му́ченик. Святы́х и пра́ведных богооте́ц Иоаки́ма и А́нны. Святы́х сла́вных и чудотво́рцов безсре́бреников, Космы́ и Дамиа́на, Ки́ра и Иоа́нна, Пантелеи́мона и Ермола́а, Сампсо́на и Диоми́да, Моки́а и Ники́ты, Фалале́а и Три́фона. И свята́го, и́мярек, его́же и па́мять соверша́ем, и все́х святы́х твои́х.
Спаси, Го́споди, и помлуй вели́каго господи́на и отца на́шего Кири́лла, святе́йшего патриа́рха московскаго и всея Руси, и господи́на и отца на́шего Влади́мира, блаже́ннейшего митрополи́та киевского и всея Украины, и преосвяще́ннейшего митрополи́та [или архиепи́скопа, или епи́скопа] имярек, даруй им душевое и телесное здравие, и работному тебе сему христианскому жительству во всем мислостив буди. Помяни́ Го́споди вся́кое епи́скопство правосла́вных, пра́во пра́вящих сло́во твоея́ и́стины, и ве́сь свяще́ннический, и мона́шеский чи́н, и спасе́ние и́х. Помяни́ Го́споди, ненави́дящих и лю́бящих на́с, служа́щих бра́тий на́ших, предстоя́щих, и благосло́вною вино́ю отше́дших, и запове́давших на́м недосто́йным моли́тися о ни́х. Помяни́ Го́споди, в плене́нии и ско́рбех су́щих бра́тий на́ших, и поми́луй и́х по вели́цей ми́лости твое́й, вся́кия ну́жды избавля́яй: я́ко ты́ еси́ исто́чник исцеле́ний, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Свяще́нник: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Свяще́нник же моли́тву та́йно:
Приклони́ Го́споди у́хо твое́, и услы́ши ны́, и́же во иорда́не крести́тися изво́ливый, и освяти́вый во́ды: и благослови́ все́х на́с, и́же преклоне́нием своея́ вы́и, назна́менающих рабо́тное воображе́ние: и сподо́би на́с испо́лнитися освяще́ния твоего́, воды́ сея́ причаще́нием: и да бу́дет на́м Го́споди, во здра́вие души́ и те́ла.
Возгла́с: Ты́ бо еси́ освяще́ние на́ше, и тебе́ сла́ву и благодаре́ние и поклоне́ние возсыла́ем, со безнача́льным твои́м отце́м, и всесвяты́м, благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Та́же взе́м честны́й кре́ст, благословля́ет во́ды три́жды, крестообра́зно низводя́ и возводя́ и пра́во, и поя́ настоя́щий тропа́рь, гла́с 1, три́жды:
Спаси́ Го́споди лю́ди твоя́, и благослови́ достоя́ние твое́, побе́ды благове́рному импера́тору на́шему, никола́ю алекса́ндровичу на сопроти́вныя да́руя, и твое́ сохраня́я кресто́м твои́м жи́тельство.
И посе́м пою́т тропа́рь се́й, гла́с 2:
Твои́х даро́в досто́йны на́с сотвори́ Богоро́дице Де́во, презира́ющи согреше́ния на́ша, и подаю́щи исцеле́ния ве́рою прие́млющым благослове́ние твое́ пречи́стая.
Та́же лобза́ет иере́й честны́й кре́ст, та́кожде и вси́ лю́дие, и кропи́т все́х свяще́нною водо́ю, олта́рь и це́рковь всю́.
Лю́дие же пою́т настоя́щий тропа́рь, гла́с 4:
Исто́чник исцеле́ний, иму́ще святи́и безсре́бреницы, исцеле́ния подава́ете все́м тре́бующым, я́ко преве́лиих дарова́ний сподо́бльшиися от приснотеку́щаго исто́чника спа́са на́шего. глаго́лет бо к ва́м Госпо́дь, я́ко единоревни́телем апо́стольским: се́ да́х ва́м вла́сть на ду́хи нечи́стыя, я́коже те́х изгони́ти, и цели́ти вся́кий неду́г, и вся́кую я́зю: те́мже в повеле́ниих его́ до́бре жи́тельствовавше, ту́не прия́сте, ту́не подава́ете, исцеля́юще стра́сти ду́ш и теле́с на́ших.
При́зри на моле́ния твои́х ра́б всенепоро́чная, утоля́ющи лю́тая на ны́ воста́ния, вся́кия ско́рби на́с изменя́ющи: тя́ бо еди́ну тве́рдое и изве́стное утвержде́ние и́мамы, и твое́ предста́тельство стяжа́хом, да не постыди́мся Влады́чице, тя́ призыва́ющии, потщи́ся на умоле́ние, тебе́ ве́рно вопию́щих: ра́дуйся Влады́чице, все́х по́моще, ра́досте и покро́ве, и спасе́ние ду́ш на́ших.
Влады́чице, приими́ моли́твы рабо́в твои́х, и изба́ви на́с от вся́кия ну́жды и печа́ли.
По кропле́нии же ектениа́:
Поми́луй на́с Бо́же:
Еще́ мо́лимся, о е́же сохрани́тися святе́й оби́тели се́й, и вся́кому гра́ду и стране́ от гла́да, губи́тельства, тру́са, пото́па, огня́, меча́, наше́ствия иноплеме́нников, и междоусо́бныя бра́ни: о е́же ми́лостиву и благоуве́тливу бы́ти благо́му и человеколюби́вому Бо́гу на́шему, отврати́ти вся́кий гне́в на ны́ дви́жимый, и изба́вити ны́ от належа́щаго и пра́веднаго своего́ преще́ния, и поми́ловати ны́.
Го́споди поми́луй, 40.
Свяще́нник же возглаша́ет:
Услы́ши ны́ Бо́же спаси́телю на́ш, упова́ние все́х конце́в земли́: И про́чее.
Ли́к: Ами́нь.
Свяще́нник: Ми́р все́м.
Ли́к: И ду́хови твоему́.
Диа́кон: Главы́ на́шя Го́сподеви прикло́ним:
Ли́к: Тебе́ Го́споди.
Свяще́нник моли́тву сию́ велегла́сно:
Влады́ко многоми́лостиве Го́споди Иису́се Христе́ Бо́же на́ш, моли́твами всепречи́стыя Влады́чицы на́шея Богоро́дицы и Присноде́вы Мари́и: си́лою Честна́го и Животворя́щаго Креста́: предста́тельствы честны́х небе́сных си́л безпло́тных: честна́го сла́внаго Проро́ка, Предте́чи и Крести́теля Иоа́нна: святы́х сла́вных и всехва́льных апо́стол: святы́х сла́вных и добропобе́дных му́ченик: преподо́бных и богоно́сных оте́ц на́ших: и́же во святы́х оте́ц на́ших, и вселе́нских вели́ких учи́телей и святи́телей: Васи́лиа вели́каго, григо́риа богосло́ва и Иоа́нна Златоу́стаго: и́же во святы́х отца́ на́шего никола́а архиепи́скопа, мирлики́йскаго чудотво́рца: и́же во святы́х оте́ц на́ших, мефо́диа и Кири́лла учи́телей слове́нских: свята́го равноапо́стольнаго вели́каго кня́зя влади́мира: и́же во святы́х оте́ц на́ших всея́ Росси́и чудотво́рцов, Петра́, алекси́а, ио́ны и фили́ппа: святы́х и пра́ведных богооте́ц иоаки́ма и а́нны, [и свята́го, и́мярек, его́же е́сть хра́м,] и все́х святы́х твои́х, благоприя́тну сотвори́ моли́тву на́шу: да́руй на́м оставле́ние прегреше́ний на́ших: покры́й на́с кро́вом крилу́ твое́ю: отжени́ от на́с вся́каго врага́ и супоста́та: умири́ на́шу жи́знь, Го́споди поми́луй на́с, и ми́р тво́й, и спаси́ ду́шы на́шя, я́ко бла́г и человеколю́бец.
Ли́к: Ами́нь.
И отпу́ст.
ГЛАВА 22. ПОСЛЕ́ДОВАНИЕ ВЕЛИ́КАГО ОСВЯЩЕ́НИЯ ВОДЫ́ СВЯТЫ́Х БОГОЯВЛЕ́НИЙ 
По е́же рещи́ свяще́ннику заамво́нную моли́тву, исхо́дим вси́ ко крести́льнице, предъиду́щым свещено́сцем, по ни́х же диа́коном и свяще́нником, со ева́нглием и кади́лом, бра́тии пою́щым настоя́щыя тропари́. Гла́с 8:
Гла́с Госпо́день на вода́х вопие́т, глаго́ля: прииди́те, приими́те вси́ ду́ха прему́дрости, ду́ха ра́зума, ду́ха стра́ха Бо́жия, я́вльшагося Христа́. Три́жды.
Дне́сь во́д освяща́ется естество́, и разделя́ется иорда́н, и свои́х во́д возвраща́ет струи́, Влады́ку зря́ креща́ема. Два́жды.
Я́ко челове́к на реку́ прише́л еси́ Христе́ Царю́, и ра́бское креще́ние прия́ти тщи́шися бла́же, от предте́чеву руку́, гре́х ра́ди на́ших, человеколю́бче. Два́жды.
Сла́ва, и ны́не, гла́с то́йже:
Ко гла́су вопию́щаго в пусты́ни, угото́вайте пу́ть Госпо́день, прише́л еси́ Го́споди, зра́к ра́бий прии́м, креще́ния прося́, не ве́дый греха́: ви́деша тя́ во́ды, и убоя́шася. тре́петен бы́сть предте́ча, и возопи́ глаго́ля: ка́ко просвети́т свети́льник све́та? ка́ко ру́ку положи́т ра́б на Влады́ку? освяти́ мене́ и во́ды спа́се, взе́мляй ми́ра гре́х.
И а́бие ста́в у крести́льницы, глаго́лет диа́кон: Прему́дрость.
И чте́ц:
Проро́чества Иса́иина чте́ние: [глава́ 35.]
Та́ко глаго́лет Госпо́дь: да возвесели́тся пусты́ня жа́ждущая, да возра́дуется пусты́ня, и процвете́т я́ко кри́н, и да прозя́бнет, и вся́ возвеселя́тся. И возра́дуются пусты́нная иорда́нова, и сла́ва лива́нова дана́ бы́сть е́й, и че́сть карми́лова: и лю́дие мои́ у́зрят сла́ву Госпо́дню, и высоту́ Бо́жию. укрепи́теся ру́ки осла́бленыя, и коле́на разсла́бленая уте́шитеся. И рцы́те малоду́шным мы́слию, укрепи́теся, и не бо́йтеся: се́ Бо́г на́ш су́д воздае́т, то́й прии́дет и спасе́т на́с. Тогда́ отве́рзутся очеса́ слепы́х и ушеса́ глухи́х услы́шат. Тогда́ ско́чит хромы́й я́ко еле́нь, и я́сен бу́дет язы́к гугни́вых: я́ко прорази́ся в пусты́ни вода́, и де́брь в земли́ жа́ждущей. И бу́дет безво́дная в бла́та, и в жа́ждущей земли́ исто́чник воды́ бу́дет. та́мо бу́дет весе́лие пти́ц, водворе́ние си́ринов, и тро́стий и бла́та. Та́мо бу́дет пу́ть чи́ст, и пу́ть свя́т нарече́тся: и не мимои́дет та́мо нечи́ст, ниже́ бу́дет та́мо пу́ть нечи́стый, разсе́яннии же по́йдут по нему́, и не заблу́дят. И не бу́дет та́мо льва́, ниже́ звере́й лю́тых взы́дет на́нь, ниже́ обря́щется та́мо: но по́йдут по нему́ изба́вленнии, и со́браннии от Го́спода. И обратя́тся и прии́дут в сио́н с весе́лием и ра́достию, и весе́лие ве́чное над главо́ю и́х, хвала́ и ра́дование и весе́лие пости́гнет и́х, отбеже́ боле́знь, печа́ль и воздыха́ние.
Проро́чества Иса́иина чте́ние: [глава́ 55.]
Та́ко глаго́лет Госпо́дь: жа́ждущии на во́ду иди́те, и ели́цы не и́мате сребра́, ше́дше купи́те, и яди́те и пи́йте, без сребра́ и цены́, вино́ и ту́к. Вску́ю цените́ сребро́ не в хле́бы, и тру́д ва́ш не в сы́тость? послу́шайте мене́, и сне́сте блага́я, и наслади́тся во благи́х душа́ ва́ша. Внима́йте уши́ма ва́шима, и после́дуйте путе́м мои́м: услы́шите мене́, и жива́ бу́дет во благи́х душа́ ва́ша. и завеща́ю ва́м заве́т ве́чен, преподо́бная Дави́дова ве́рная. Се́ свиде́тельство во язы́цех да́х его́ кня́зя и повели́теля во язы́цех. Се́ язы́цы, и́же не ве́дяху тя́, призову́т тя́, и лю́дие, и́же не позна́ша тя́, к тебе́ прибе́гнут: ра́ди Го́спода Бо́га твоего́ и свята́го, изра́илева я́ко просла́вих тя́: Взыщи́те Бо́га, и внегда́ ва́м обрести́ его́, призови́те: егда́ же а́ще прибли́жится ва́м. да оста́вит нечести́вый пути́ своя́, и му́ж беззако́нный сове́ты своя́. И обрати́теся ко Го́споду Бо́гу ва́шему, и поми́ловани бу́дете, я́ко помно́гу оста́вит грехи́ ва́шя. Не су́ть бо сове́ти мои́, я́коже сове́ти ва́ши: ниже́ я́коже путие́ ва́ши, путие́ мои́, глаго́лет Госпо́дь. Но я́коже отстои́т не́бо от земли́, та́ко отстои́т пу́ть мо́й от путе́й ва́ших, и размышле́ния ва́ша от мы́сли моея́. Я́коже бо а́ще сни́дет до́ждь или́ сне́г с небесе́, и не возврати́тся отту́ду, до́ндеже упои́т зе́млю, и роди́т и прозя́бнет, и да́ст се́мя се́ющему, и хле́б в сне́дь: Та́ко бу́дет глаго́л мо́й, и́же а́ще изы́дет из у́ст мои́х, и не обрати́тся ко мне́ то́щ, до́ндеже а́ще сконча́ет вся́, ели́ка восхоте́х, и поспешу́ пути́ моя́, и повеле́ния моя́. Весе́лием бо изы́дете, и ра́достию научи́теся: го́ры бо и хо́лми ско́чат, жду́ще ва́с в ра́дости, и вся́ древеса́ се́льная воспле́щут ве́твьми. И вме́сто дра́чия, взы́дет кипари́с, вме́сто же кропи́вы, взы́дет мирси́на: и бу́дет Госпо́дь во и́мя и в зна́мение ве́чное, и не оскуде́ет.
Проро́чества Иса́иина чте́ние: [глава́ 12.]
Та́ко глаго́лет Госпо́дь: почерпи́те во́ду с весе́лием, от исто́чник спасе́ния. И рече́ши в де́нь о́н: испове́дайтеся Го́сподеви, и призови́те и́мя его́, возвести́те во язы́цех сла́ву его́: помяни́те, я́ко вознесе́ся и́мя его́. По́йте и́мя Госпо́дне, я́ко высо́кая сотвори́: возвести́те сия́ по все́й земли́. Ра́дуйтеся и весели́теся живу́щии в сио́не, я́ко вознесе́ся святы́й изра́илев посреде́ его́.
Диа́кон: Прему́дрость.
Чте́ц, проки́мен, гла́с 3:
Госпо́дь просвеще́ние мое́, и спаси́тель мо́й, кого́ убою́ся?
Сти́х: Госпо́дь защи́титель живота́ моего́, от кого́ устрашу́ся?
Апо́стол к кори́нфяном, зача́ло 143, от полу́:
Бра́тие, не хощу́ ва́с не ве́дети, я́ко отцы́ на́ши вси́ под о́блаком бы́ша, и вси́ сквозе́ мо́ре проидо́ша: И вси́ в моисе́а крести́шася, во о́блаце и в мо́ри: И вси́ то́жде бра́шно духо́вное ядо́ша: И вси́ то́жде пи́во духо́вное пи́ша: пия́ху бо от духо́внаго после́дующаго ка́мене: ка́мень же бе́ Христо́с.
Аллилу́иа, гла́с 4.
Сти́х: Гла́с Госпо́день на вода́х, Бо́г сла́вы возгреме́, Госпо́дь на вода́х мно́гих.
Ева́нглие от Ма́рка, зача́ло 2:
Во вре́мя о́но, прии́де Иису́с от назаре́та галиле́йскаго, и крести́ся от Иоа́нна во иорда́не. И а́бие восходя́ от воды́, ви́де разводя́щася небеса́, и ду́х я́ко го́лубь сходя́щь на́нь. И гла́с бы́сть с небесе́: ты́ еси́ Сы́н мо́й возлю́бленный, о не́мже благоволи́х.
Диа́кон же глаго́лет ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О вели́ком господи́не и отце́ на́шем святе́йшем патриа́рхе Кири́лле:
О пособи́ти и покори́ти:
О гра́де се́м: [А́ще в монастыре́: о святе́й оби́тели се́й:]
О благорастворе́нии возду́хов:
О пла́вающих, путеше́ствующих:
О е́же освяти́тися вода́м си́м, си́лою и де́йствием и наи́тием Свята́го Ду́ха, Го́споду помо́лимся.
О е́же снизходи́ти на во́ды сия́ очисти́тельному пресу́щныя Тро́ицы де́йству, Го́споду помо́лимся.
О е́же дарова́тися и́м благода́ти избавле́ния, благослове́нию иорда́нову, си́лою и де́йством и наи́тием Свята́го Ду́ха, Го́споду помо́лимся.
О е́же сокруши́тися сатане́ под нога́ма на́шима вско́ре, и разори́тися вся́кому сове́ту лука́вому дви́жимому на ны́, Го́споду помо́лимся.
Я́ко да Госпо́дь Бо́г и́змет на́с от вся́каго наве́та, и искуше́ния сопроти́вника, и досто́йны соде́лает обеща́нных бла́г, Го́споду помо́лимся.
О е́же просвети́тися на́м просвеще́нием ра́зума и благоче́стия, наи́тием Свята́го Ду́ха, Го́споду помо́лимся.
О е́же низпосла́ти Го́споду Бо́гу благослове́ние иорда́ново, и освяти́ти во́ды сия́, Го́споду помо́лимся.
О е́же бы́ти воде́ се́й, освяще́ния да́ру, грехо́в избавле́нию, во исцеле́ние души́ и те́ла, и на вся́кую по́льзу изря́дную, Го́споду помо́лимся.
О е́же бы́ти воде́ се́й ска́чущей в жи́знь ве́чную, Го́споду помо́лимся.
О е́же яви́тися се́й отгна́нию вся́каго наве́та ви́димых и неви́димых вра́г, Го́споду помо́лимся.
О че́рплющих и е́млющих ю́ во освяще́ние домо́в, Го́споду помо́лимся.
О е́же бы́ти се́й, во очище́ние ду́ш и теле́с, все́м ве́рою че́рплющым же и причаща́ющымся от нея́, Го́споду помо́лимся.
О е́же сподо́битися на́м испо́лнитися освяще́ния, во́д си́х причаще́нием, неви́димым явле́нием Свята́го Ду́ха, Го́споду помо́лимся.
О е́же услы́шати Го́споду Бо́гу гла́с моле́ния на́с гре́шных, и поми́ловати на́с, Го́споду помо́лимся.
О изба́витися на́м от вся́кия ско́рби:
Заступи́, спаси́, поми́луй:
Пресвяту́ю, пречи́стую, преблагослове́нную:
Си́м глаго́лемым, свяще́нник та́йно моли́тву сию́ глаго́лет:
Го́споди Иису́се Христе́, единоро́дный Сы́не, сы́й в не́дре о́тчи, и́стинный Бо́же, исто́чниче жи́зни и безсме́ртия: све́те от све́та, прише́дый в ми́р, е́же просвети́ти его́, озари́ на́шу мы́сль святы́м твои́м ду́хом, и приими́ на́с, вели́чество и благодаре́ние тебе́ принося́щих, о я́же от ве́ка ди́вных твои́х великоде́йствиих, и е́же в после́дния ве́ки спаси́тельном твое́м смотре́нии, в не́мже в на́ше немощно́е и ни́щее оде́явся смеше́ние, и рабо́тным ме́рам снизше́дый, и́же все́х Царю́, еще́ и ра́бскою руко́ю во иорда́не крести́тися претерпе́л еси́: да водно́е естество́ освяти́в безгре́шне, путесотвори́ши на́м, е́же водо́ю и ду́хом па́ки рожде́ние, и к пе́рвому на́с устро́иши свобожде́нию: его́же Боже́ственнаго та́инства воспомина́ние пра́зднующе, мо́лимся тебе́ Влады́ко человеколю́бче, воскропи́ и на ны́ недосто́йныя рабы́ твоя́, по Боже́ственному твоему́ обеща́нию, во́ду чи́сту, твоего́ благоутро́бия да́р, во е́же над водо́ю се́ю проше́нию на́с гре́шных благоприя́тну бы́ти твое́ю бла́гостию, и благослове́нию твоему́ е́й, на́м же и все́м ве́рным лю́дем твои́м дарова́тися, в сла́ву свята́го и покланя́емаго твоего́ и́мене. Я́ко подоба́ет тебе́ вся́кая сла́ва, че́сть и поклоне́ние, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не, и при́сно, и во ве́ки веко́в.
И ре́к в себе́: Ами́нь.
Диа́кону же испо́лншу ектению́, начина́ет свяще́нник велегла́сно моли́тву сию́:
Ве́лий еси́ Го́споди, и чу́дна дела́ твоя́, и ниеди́но же сло́во дово́льно бу́дет к пе́нию чуде́с твои́х. Три́жды.
Ты́ бо хоте́нием от не су́щих во е́же бы́ти приведы́й вся́ческая, твое́ю держа́вою содержи́ши тва́рь, и твои́м про́мыслом стро́иши ми́р. Ты́ от четы́рех стихи́й тва́рь сочини́вый, четы́рьми времены́ кру́г ле́та венча́л еси́. Тебе́ трепе́щут у́мныя вся́ си́лы: тебе́ пое́т со́лнце, тебе́ сла́вит луна́, тебе́ прису́тствуют зве́зды: тебе́ слу́шает све́т, тебе́ трепе́щут бе́здны, тебе́ рабо́тают исто́чницы. Ты́ просте́рл еси́ не́бо я́ко ко́жу: ты́ утверди́л еси́ зе́млю на вода́х: ты́ огради́л еси́ мо́ре песко́м: ты́ ко отдыха́нием возду́х излия́л еси́. А́нгельския си́лы тебе́ слу́жат: арха́нгельстии ли́цы тебе́ кла́няются: многоочи́тии херуви́ми, и шестокрила́тии, серафи́ми, о́крест стоя́ще и облета́юще, стра́хом непристу́пныя сла́вы твоея́ покрыва́ются. Ты́ бо Бо́г сы́й неопи́санный, безнача́льный же и неизглаго́ланный, прише́л еси́ на зе́млю, зра́к раба́ прии́м, в подо́бии челове́честем бы́в: не бо́ терпе́л еси́ Влады́ко, милосе́рдия ра́ди ми́лости твоея́, зре́ти от диа́вола му́чима ро́да челове́ча, но прише́л еси́, и спа́сл еси́ на́с. испове́дуем благода́ть, пропове́дуем ми́лость, не таи́м благодея́ния: естества́ на́шего ро́ды свободи́л еси́, Де́вственную освяти́л еси́ утро́бу рождество́м твои́м, вся́ тва́рь воспева́ет тя́ я́вльшагося. Ты́ бо Бо́г на́ш, на земли́ яви́лся еси́, и с челове́ки пожи́л еси́: ты́ и иорда́нския струи́ освяти́л еси́, с небесе́ низпосла́вый свята́го твоего́ ду́ха, и главы́ та́мо гнездя́щихся сокруши́л еси́ змие́в.
И сие́ у́бо свяще́нник глаго́ля три́жды, и во́ду руко́ю благословля́ет на ки́йждо сти́х:
Са́м у́бо человеколю́бче Царю́, прииди́ и ны́не наи́тием Свята́го Твоего́ Ду́ха, и освяти́ во́ду сию́.
И да́ждь е́й благода́ть избавле́ния, благослове́ние иорда́ново: сотвори́ ю́ нетле́ния исто́чник, освяще́ния да́р, грехо́в разреше́ние, неду́гов исцеле́ние, де́монов губи́тельну, сопроти́вным си́лам непристу́пну, а́нгельския кре́пости испо́лнену: да вси́ почерпа́ющии и причаща́ющиися име́ют ю́ ко очище́нию ду́ш и теле́с, ко исцеле́нию страсте́й, ко освяще́нию домо́в, и ко вся́кой по́льзе изря́дну. Ты́ бо еси́ Бо́г на́ш, и́же водо́ю и ду́хом обнови́вый обетша́вшее грехо́м естество́ на́ше. ты́ еси́ Бо́г на́ш, водо́ю потопи́вый при но́и гре́х. ты́ еси́ Бо́г на́ш, и́же мо́рем свободи́вый от рабо́ты фарао́ни моисе́ом ро́д евре́йский. ты́ бо еси́ Бо́г на́ш, разрази́вый ка́мень в пусты́ни, и потеко́ша во́ды, и пото́цы наводни́шася, и жа́ждущыя лю́ди твоя́ насы́тивый. ты́ еси́ Бо́г на́ш, и́же водо́ю и огне́м премени́вый илие́ю изра́иля от пре́лести ваа́ловы. Са́м и ны́не Влады́ко, освяти́ во́ду сию́ ду́хом твои́м святы́м. Три́жды.
Да́ждь же все́м прикаса́ющымся е́й и причаща́ющымся, и ма́жущымся е́ю, освяще́ние, здра́вие, очище́ние и благослове́ние.
И спаси́ Го́споди раба́ твоего́ вели́кого господи́на и отца на́шгом святе́йшего патриа́рха Кири́лла, и господи́на и отца на́шего блаже́ннейшего митрополи́та Влади́мира, и преосвяще́ннейшего митрополи́та [или архиепи́скопа, или епи́скопа] имярек, и всю во Христе́ бра́тию на́шу.
И сохрани́ и́х под кро́вом твои́м в ми́ре, покори́ и́м вся́каго врага́ и супоста́та, да́руй и́м вся́ я́же ко спасе́нию проше́ния и жи́знь ве́чную: да и стихи́ами, и челове́ки, и а́нгелы, ви́димыми и неви́димыми сла́вится твое́ пресвято́е и́мя, со отце́м и святы́м ду́хом, ны́не и при́сно, и во ве́ки веко́в, ами́нь.
Свяще́нник: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Свяще́нник прикло́нься мо́лится:
Приклони́ Го́споди у́хо твое́, и услы́ши ны́, и́же во иорда́не крести́тися изво́ливый, и освяти́вый во́ды, благослови́ все́х на́с, и́же преклоне́нием своея́ вы́и назна́менающих рабо́тное воображе́ние: и сподо́би на́с испо́лнитися освяще́ния твоего́, воды́ сея́ причаще́нием: и да бу́дет на́м Го́споди, во здра́вие души́ и те́ла.
Возглаше́ние: Ты́ бо еси́ освяще́ние на́ше, и тебе́ сла́ву и благодаре́ние и поклоне́ние возсыла́ем, со безнача́льным твои́м отце́м и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
И а́бие благословля́я во́ду крестови́дно честны́м кресто́м, погружа́ет и́ пра́во, низводя́ в во́ду, и возводя́, держа́ его́ обе́ма рука́ма, поя́ настоя́щий тропа́рь, во гла́с 1:
Во Иорда́не креща́ющуся тебе́ Го́споди, Тро́ическое яви́ся поклоне́ние: роди́телев бо гла́с свиде́тельствоваше тебе́, возлю́бленнаго тя́ Сы́на имену́я: и ду́х в ви́де голуби́не изве́ствоваше словесе́ утвержде́ние. Явле́йся Христе́ Бо́же, и ми́р просвеще́й, сла́ва Тебе́.
Певце́м то́же пою́щым.
Па́ки второ́е, та́коже кресто́м зна́менует во́ды. И тре́тие та́кожде. И взе́м свяще́нник свяще́нную во́ду на блю́до, и обрати́тся на за́пад лице́м, в ле́вой руце́ держа́ кре́ст, в пра́вой же василки́.
И прихо́дит пре́жде настоя́тель, и целу́ет честны́й кре́ст, и зна́менует его́ свяще́нник по лицу́ василко́м со свяще́нною водо́ю.
Та́же свяще́нницы прихо́дят по чи́ну своему́. По тому́же чи́ну и вся́ бра́тия.
Пое́тся же тогда́ тропа́рь: Во Иорда́не креща́ющуся тебе́ Го́споди: мно́гащи, до́ндеже освятя́тся вся́ бра́тия водны́м кропле́нием.
И а́бие вхо́дим во хра́м, пою́ще самогла́сен, гла́с 6:
Воспои́м ве́рнии, е́же о на́с Бо́жия благодея́ния вели́чество: о на́шем бо прегреше́нии бы́в челове́к, на́шим очище́нием очища́ется во иорда́не, еди́н чи́стый и нетле́нный, освяща́яй мене́ и во́ды, и главы́ змие́в сокруша́яй в воде́. почерпе́м у́бо во́ду с весе́лием, бра́тие: благода́ть бо ду́ха ве́рно почерпа́ющым, неви́димо подава́ется от Христа́ Бо́га, и спа́са ду́ш на́ших.
Та́же, Бу́ди и́мя Госпо́дне благослове́но: три́жды.
И псало́м 33: Благословлю́ Го́спода на вся́кое вре́мя.
И пре́жде пи́вше освяще́нную во́ду, взе́млем от свяще́нника анти́дор.
И быва́ет соверше́нный отпу́ст:
И́же во Иорда́не крести́тися изво́ливый от Иоа́нна, на́шего ра́ди спасе́ния, Христо́с и́стинный Бо́г на́ш, моли́твами пречи́стыя своея́ ма́тере, и все́х святы́х, поми́лует и спасе́т на́с, я́ко бла́г и человеколю́бец.
[глава 23] Моли́твы в нача́ле поста́ святы́я четыредеся́тницы
я́же свяще́нник свои́м парохиа́ном в понеде́льник пе́рвый свята́го вели́каго поста́ или́ во ины́й де́нь пе́рвыя по́стныя седми́цы, в це́ркви по у́трени, или́ по часе́х, взе́м на себе́ епитрахи́ль, чте́т моли́твы сия́ со вся́ким умиле́нием
Го́споду помо́лимся.
Наде́яние все́м конце́м земли́, и су́щым в мо́ри дале́че, Бо́же, пронареки́й святы́я дни́ сия́ по́стныя зако́ном и проро́ки, и евангели́сты, сподо́би все́х в чистоте́ тече́ние по́стное прейти́, ве́ру неразлу́чну соблюсти́, и за́поведи твоя́ сохрани́ти во вся́ дни́ живота́ на́шего. А́нгелу ми́рну запове́ждь соблюда́ти вхо́ды на́шя и исхо́ды на вся́кое де́ло благо́е и спослу́шающу, и соугожда́ющу к соверше́нному причаще́нию пречи́стых твои́х та́ин. Приими́ же Влады́ко, коле́нное поклоне́ние и по́ст рабо́в твои́х, подая́ и́м благослове́ние духо́вное, и все́м на́м, о Христе́ Иису́се Го́споде на́шем: с ни́мже благослове́н еси́, с пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в, ами́нь.
Моли́тва втора́я тому́жде.
Го́споду помо́лимся.
Благослове́н еси́ Го́споди вседержи́телю, Бо́же оте́ц на́ших, Аавраа́мов и Исаа́ков и Иа́ковль, сотвори́вый не́бо и зе́млю, мо́ре и вся́ су́щыя в ни́х, положи́вый челове́ком покая́ние во спасе́ние, и презира́яй и́х прегреше́ния: приимы́й сле́зы раба́ твоего́ Дави́да проро́ка, и да́вый ему́ оставле́ние грехо́в ка́ющемуся: манасси́и у́зами желе́зными свя́заннаго, покая́нием же испове́давшагося тебе́ моли́тву приимы́й, и грехи́ его́ оста́вивый: блудни́цу, позна́вшую ми́лость твою́ и схо́дники прии́мшую, и с ми́ром пусти́вшую, спасы́й: услы́ши ны́не моле́ние мене́ недосто́йнаго раба́ твоего́, и пре́зри вся́ согреше́ния си́х рабо́в твои́х, в покая́нии к тебе́ прибега́ющих: и да́ждь и́м серде́чное сокруше́ние, и боле́знь о гресе́х, и́миже тебе́ творца́ своего́ прогне́ваша, могу́щую и́х от грехо́в очи́стити. Да́ждь и́м благода́ть твою́, я́ко да то́ю возбужда́еми и подкрепля́еми, в па́мять зла́я своя́ дела́ приведу́т, и сия́ вся́ во стра́се твое́м духо́вному своему́ отцу́, от Тебе́ же уста́вленному судии́, и́стинно испове́дят: и са́ми на себе́ я́ко на ви́нных в се́рдце сокруше́нном и смире́нном пои́мствовати, и ка́ятися, и жале́ти себе́ о ни́х, и соверше́ннаго проще́ния, и от ни́х разреше́ния твои́м милосе́рдием чрез и́х духовника́, твоего́ же судию́, по нело́жному твоему́ обеща́нию сподо́би. Ты́ бо ре́кл еси́: е́же а́ще разрешите́ на земли́, бу́дет разреше́но на небесе́х. Е́й, Влады́ко Го́споди Иису́се Христе́ Бо́же на́ш, приими́ рабы́ твоя́, ка́ющыяся о свои́х гресе́х ве́домых и неве́домых, во́льных и нево́льных: и сия́ испове́дати по твоему́ повеле́нию предложи́вших, и твое́ю си́лою и благода́тию прии́м и́х ми́лостивно, укрепи́, е́же ктому́ не возврати́тися и́м ко греху́, и к злы́м и неподо́бным дело́м, в ни́хже мно́гажды впадо́ша: но воздви́гни и заступи́ и́х от ко́зней диа́вольских, и от все́х се́тей неприя́зненных: я́ко да без препя́тия послу́жат ти́ в преподо́бии и пра́вде, во вся́ дни́ живота́ своего́. Ты́ бо еси́ Бо́г на́ш, в ми́р прише́дый, не пра́ведных призва́ти, но гре́шных на покая́ние: и се́дмьдесят кра́т седмери́цею впа́дающым во гре́х оставля́ти согреше́ния повеле́вый. Я́коже у́бо жену́ в прелюбодея́нии я́тую, фарисе́йми искуша́ющими тя́ приведе́нную не осуди́л еси́, но ми́лостивно ре́кл еси́: иди́, и отсе́ле ктому́ не согреша́й: и си́х не осужда́й, но человеколю́бно поми́луй. И я́коже и другу́ю блудни́цу пла́чущуюся, и слеза́ми но́зе твои́ омы́вшую, и главы́ своея́ власы́ оте́ршую, поми́ловал еси́ ми́лости твоея́ ра́ди, пода́ждь и си́м рабо́м твои́м невозбра́нныя и те́плыя во и́стинном покая́нии сле́зы. утверди́ и́х у́м и се́рдце, зна́ти тебе́ еди́наго и́стиннаго Сы́на Бо́жия, взе́млющаго грехи́ ми́ра. Приими́ и́х я́коже Петра́ отве́ргшагося тебе́ и покая́нием и го́рькими слеза́ми обра́щшагося прия́л еси́: простри́ десни́цу твою́, и приими́ и́х, я́коже того́ в мо́ри утопа́ющаго прия́л еси́, и укрепи́ и́х на борю́щаго и́х диа́вола: очи́сти и́х ду́шу и те́ло от вся́кия скве́рны. Са́м бо ре́кл еси́ благи́й Го́споди, не тре́бовати здра́вым врача́, но боля́щым: и прише́л еси́ не спаса́емых спасти́, но погиба́ющих. Да́ждь у́бо Го́споди Иису́се Христе́ Бо́же на́ш рабо́м твои́м си́м, сконча́ти без поро́ка нача́тый се́й святы́й по́ст, и в не́м твоя́ за́поведи исполня́ти, в моли́твах же прилежа́ти и все́ми доброде́тельми тебе́ во вся́ дни́ живота́ своего́ благоугожда́ти: я́ко да в чи́стой со́вести причасти́тися неосужде́нно твоему́ Боже́ственному те́лу, и животворя́щей кро́ви излия́нной за ве́сь ми́р во оставле́ние грехо́в, сподо́бятся, и да победя́т и посра́мят диа́вола на ни́х вою́ющаго. Ты́ бо еси́ Бо́же Бо́г ка́ющихся, не хотя́й сме́рти гре́шнаго, но е́же обрати́тися, и жи́ву бы́ти ему́. Не хо́щеши бо Влады́ко, созда́ние твои́х ру́к погуби́ти, ниже́ благоволи́ши о поги́бели челове́честей: но хо́щеши все́м спасти́ся, и в ра́зум и́стинный приити́. те́мже и ны́не Влады́ко, не отврати́ лица́ твоего́ от ра́б твои́х си́х, но да́ждь и́м и́стинное от грехо́в к тебе́ обраще́ние, и от все́х де́л лука́вых избавле́ние: и сподо́би все́х на́с в ми́ре испо́лненных де́л благи́х доити́, и поклони́тися спаси́тельным твои́м страсте́м, и свято́му воскре́снию, и на кончи́не живота́ на́шего ра́дости ве́чныя со все́ми тебе́ благоугоди́вшими получи́ти, в тебе́ Бо́зе и спаси́теле на́шем. Ты́ бо еси́ Бо́г ми́лостей и щедро́т, и человеколю́бия, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
Посе́м благословля́ет и́х десни́цею, глаго́ля:
Благослове́ние Госпо́дне на ва́с, того́ благода́тию и щедро́тами, и человеколю́бием, всегда́, ны́не и при́сно, и во ве́ки веко́в, ами́нь.
ГЛАВА 24. МОЛИ́ТВА НА ОСНОВА́НИЕ ДО́МУ 
Бо́же вседержи́телю, сотвори́вый небеса́ ра́зумом, и основа́вый зе́млю на тве́рди ея́, созда́телю и соде́телю. все́х, при́зри на раба́ твоего́, и́мярек, изво́лившаго в держа́ве кре́пости твоея́, воздви́гнути до́м в жили́ще, и зда́нием его́ воздви́гнути: утверди́ его́ на тве́рдом ка́мени, и основа́й по твоему́ Боже́ственному ева́нгльскому гла́су, его́же ни ве́тр, ни вода́, ни и́но что́ повреди́ти возмо́жет: благоволи́ ему́ в коне́ц привести́ся, и в не́м жи́ти хотя́щих от вся́каго наве́та сопроти́внаго свободи́.
Я́ко твоя́ держа́ва, и твое́ е́сть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 25. МОЛИ́ТВА НАД СО́ЛИЮ 
Бо́же спаси́телю на́ш, прише́дый во иерихо́н при елиссе́и проро́це, и вре́дныя во́ды со́лию исцели́вый, са́м благослови́ и со́ль сию́, и преложи́ ю́ в же́ртву ра́дования. Ты́ бо еси́ Бо́г на́ш, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
[глава 26] Моли́тва моле́бная на вся́кую лити́ю
Го́споду помо́лимся. Го́споди поми́луй.
Го́споди, еди́не в ми́лости бога́тый, и утро́бами бла́гости преклоня́яйся к моле́нием на́с гре́шных и недосто́йных ра́б твои́х, вся́ на́ша поле́зно стро́яй и правля́яй, прему́дрым твои́м про́мыслом житие́ на́ше провожда́яй, и вся́ким о́бразом спасе́ния на́шего жела́яй, естество́м долготерпели́в сы́й и многоми́лостив: наказу́яй, и па́ки исцеля́яй, и наказа́ние простира́яй бла́гостне же и человеколю́бне, не во е́же погуби́ти созда́ние ру́к твои́х, но па́че е́же к нача́льной добро́те па́ки привести́, и к пе́рвому о́ному благоро́дию, его́же погуби́хом простото́ю ума́, и сове́том окая́ннейшаго, па́ки возвести́ хотя́, и все́ми о́бразы смотря́яй, е́же па́ки спасти́ оскуде́вшее от паде́жа о́наго. са́м Влады́ко вседержи́телю, при́зри на ны́, и вонми́ моле́нием на́с гре́шных: мно́жество бо беззако́ний на́ших недерзнове́нны на́с сотвори́, и ниже́ сме́ти отню́д проси́ти проще́ния о прегреше́нии. но ве́дуще твое́ человеколю́бие, благоутро́бие, мно́гую ми́лость, долготерпе́ние, беззло́бие и премно́гую бла́гость, дерза́юще на глубину́ си́х, и на пучи́ну бла́гости твоея́, возде́ем ру́це и приле́жно вопие́м ти́: согреши́хом, беззако́нновахом, нече́ствовахом, я́ко забы́хом за́поведи твоя́, и в сле́д мы́сли на́шея лука́выя ходи́хом, и я́ко недосто́йно зва́нию и ева́нглию Христа́ твоего́ жи́тельствовахом, и святы́м его́ страсте́м, и е́же о на́с истоща́нию, я́ко бы́хом поноше́ние возлю́бленному твоему́. свяще́нницы и лю́дие твои́ изступи́хом, вку́пе вси́ уклони́хомся, непотре́бни бы́хом: не́сть творя́й су́д и пра́вду, не́сть до еди́наго, затвори́хом щедро́ты твоя́, и человеколю́бие твое́, и утро́бы ми́лости Бо́га на́шего, зло́бы ра́ди на́шея и лука́вства начина́ний, с ни́миже пожи́хом. Ты́ бла́г еси́, но мы́ беззако́нновахом: ты́ долготерпели́в, но мы́ я́зв досто́йни. ве́мы твою́ бла́гость, а́ще и неразу́миви есмы́: ма́ло, о ни́хже согреши́хом, бие́ни бы́хом. ты́ стра́шен еси́, и кто́ противоста́нет ти́? тре́пет прии́мут от Тебе́ го́ры, и вели́честву мы́шцы твоея́ кто́ противорече́т? а́ще заключи́ши не́бо, кто́ отве́рзет? и а́ще заключи́ши хля́би твоя́, кто́ постои́т? легко́ е́сть пред очи́ма твои́ма и оубо́жити и обогати́ти, оживи́ти и умертви́ти, порази́ти и исцели́ти: е́же хоте́ти тебе́, дея́ние е́сть соверше́нно. Ты́ разгне́вался еси́, мы́ же согреши́хом, глаго́лет не́кто от дре́вних испове́даяся. на́м же и сопроти́в вре́мя е́сть рещи́: мы́ согреши́хом, ты́ же разгне́вался еси́, сего́ ра́ди бы́хом поноше́ние сосе́дом на́шым: отврати́л еси́ лице́ твое́, и нече́стия испо́лнихомся. но преста́ни Го́споди от гне́ва, осла́би Го́споди, уми́лостивися Го́споди, и не преда́ждь на́с до конца́ беззако́ний ра́ди на́ших, ниже́ на́шими ра́нами да нака́жеши ины́х. Да́ждь на́м муче́нием ины́х уцелому́дритися: ки́их си́х? язы́ков неве́дающих тя́ и ца́рств не повину́вшихся держа́ве твое́й: мы́ же лю́дие твои́, и же́зл насле́дия твоего́. сего́ ра́ди накажи́ ны́, оба́че в бла́гости, а не с я́ростию твое́ю, да не ума́леных на́с сотвори́ши, и па́че все́х живу́щих на земли́ во уничиже́ние бу́дем, ми́лость бо твоя́ неизрече́нна, и человеколю́бие твое́ непобеди́мо, и бога́тство бла́гости твоея́ неизсле́димо, на ня́же и дерза́юще мо́лимся, и ми́ли ся де́ем прекланя́юще коле́на серде́ц на́ших: преста́ни от се́чи гне́ва твоего́, мо́лим приле́жно, я́коже при Дави́де дре́вле о и́же на лю́дех твои́х, а́ще и не подо́бное покая́ние показу́ем: но я́ко преблаги́й уста́ви гне́в тво́й, укроти́ я́рость твою́ пра́ведную, и да́ждь стра́ждущым здра́вие, немощству́ющым кре́пость, здра́выя же соблюди́, вся́к неду́г, и вся́кую я́зю отжени́ от люде́й твои́х: все́х от сего́ ча́яния свободи́, соблюда́яй безнаве́тны по бы́вшей боле́зни и сохраня́яй вседержи́тельною твое́ю руко́ю неприкоснове́нны от лю́таго сего́ озлобле́ния, и губи́тельнаго сокруше́ния: вои́стинну бо поколеба́ все́х, и смути́ я́рость гне́ва твоего́. а́ще у́бо и не обраща́емся вся́ко от лука́вств на́ших, но ты́ са́м изба́ви от лука́выя со́вести все́х на́с, и да́ждь во вся́ком благодея́нии благоугоди́ти тебе́: моли́твами неискусому́жно тебе́ ро́ждшия, чи́стыя богома́тере, Присноде́вы Мари́и: предста́тельствы святы́х и богови́дных а́нгел, и все́х святы́х я́ко ты́ еси́ ми́лости исто́чник, и благоутро́бия неизсле́димая пучи́на, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 27. МОЛИ́ТВА ВО Е́ЖЕ БЛАГОСЛОВИ́ТИ СТА́ДО 
Влады́ко Го́споди Бо́же на́ш, вла́сть име́яй вся́кия тва́ри, тебе́ мо́лимся, и тебе́ про́сим, я́коже благослови́л и умно́жил еси́ стада́ патриа́рха Иа́кова, благослови́ и ста́до ското́в си́х раба́ твоего́, [или́ рабы́ твоея́] и́мярек, и умно́жи, и укрепи́, и сотвори́ е́ в ты́сящы, и изба́ви е́ от наси́лия диа́воля, и от иноплеме́нник, и от вся́каго наве́та враго́в, и возду́ха сме́ртнаго, и губи́тельнаго неду́га: огради́ е́ святы́ми а́нгелы твои́ми, вся́кую не́мощь, вся́кую за́висть, и искуше́ние, чаровства́ же и волше́бства, от де́йства находя́щыя диа́вольскаго отгоня́я от него́: я́ко твое́ е́сть Ца́рство, и си́ла, и сла́ва, отца́ и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 28. МОЛИ́ТВА НАД СЕ́ЯНИЕМ 
Го́споди Бо́же на́ш, от пречи́стыя и пребога́тыя дла́ни твоея́, предлежа́щее пред очи́ма твои́ма се́мен подая́ние принесо́хом Влады́ко, и сему́ тебе́ вручи́тися мо́лимся: не бо́ сме́яхом в безду́шных земли́ не́дрех заключи́ти сия́, а́ще не воззри́м на повеле́ние твоего́ вели́чества, повелева́ющее роди́ти, и прозяба́ти земли́, и да́ти се́мена се́ющему, и хле́б в сне́дь. и ны́не мо́лимся тебе́ Бо́же на́ш, услы́ши ны́ моля́щыяся тебе́, и отве́рзи на́м сокро́вище твое́ вели́кое, и благо́е, и небе́сное, и изле́й благослове́ние твое́, доне́леже удовли́мся по нело́жным твои́м обеща́нием: и отжени́ от на́с вся́ снеда́ющая пло́д на́ш земны́й, и вся́кое наказа́ние пра́ведно наводи́мое на ны́, гре́х ра́ди на́ших: и бога́тыя твоя́ щедро́ты низпосли́ на вся́ лю́ди твоя́, благода́тию и человеколю́бием единоро́днаго твоего́ Сы́на, с ни́мже благослове́н еси́, и с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 29. МОЛИ́ТВА НАД ГУМНО́М 
Го́споди Бо́же на́ш, исто́чниче благи́х, повеле́вый земли́ извести́ пло́д, благоутро́бия ра́ди твоего́ и бла́гости, благослови́ и умно́жи и гумно́ сие́, и плодоноше́ние рабо́в твои́х: испо́лни сокро́вища и́х вся́каго блага́го плода́, пшени́цы, вина́ и еле́а, и сохрани́ и́х от вся́каго искуше́ния, со все́ми су́щими у ни́х, и просвети́ и́х в позна́нии твое́м, да благоуго́дни тебе́ бы́вше, сподо́бятся ве́чных твои́х бла́г: я́ко благослови́ся твое́ и́мя, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 30. МОЛИ́ТВА, О Е́ЖЕ БЛАГОСЛОВИ́ТИ МРЕ́ЖИ 
Го́споди Иису́се Христе́ Бо́же на́ш, от пяти́ хле́бов и двою́ ры́бу, пя́ть ты́сящь насы́тивый, и от избы́ток мно́жество укру́хов собра́ти устро́ивый: са́м Влады́ко всеси́льный, и предлежа́щыя мре́жи благослови́, моли́твами преблагослове́нныя, сла́вныя Влады́чицы на́шея Богоро́дицы, и Присноде́вы Мари́и: свята́го сла́внаго и всехва́льнаго Апо́стола, и первоверхо́внаго апо́столов Петра́: и и́же от ни́х причаща́ющыяся ры́б, в ми́ре и здра́вии душе́вном и теле́сном сохрани́. Я́ко ты́ еси́ пода́тель все́х благи́х, и тебе́ сла́ву возсыла́ем со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 31. МОЛИ́ТВА ВО Е́ЖЕ УСТРО́ИТИ КОРА́БЛЬ 
Го́споди Бо́же оте́ц на́ших, запове́давый но́ю рабу́ твоему́ устро́ити киво́т ко спасе́нию ми́ра, от мно́гих древе́с благоволи́вый ему́ еди́но дре́во бы́ти и сочини́тися: са́м у́бо Влады́ко все́х, благоволи́вый безду́шными древесы́ пра́вити, и кре́пкою твое́ю руко́ю ро́д челове́ческий спаса́яй, са́м и ны́не Влады́ко, и се́й кора́бль соблюди́, и да́ждь ему́ а́нгела бла́га, ми́рна: хотя́щыя плы́ти в не́м сохрани́, да́ждь и́м во вся́ отити́ здра́вым, моли́твами пресвяты́я Влады́чицы на́шея Богоро́дицы, и Присноде́вы Мари́и: си́лою Честна́го и Животворя́щаго Креста́, честны́х, небе́сных, у́мных си́л безпло́тных: свята́го сла́внаго Проро́ка, Предте́чи и Крести́теля Иоа́нна: святы́х сла́вных и всехва́льных апо́стол, и свята́го и́мярек, и все́х святы́х. Я́ко ты́ еси́ окромля́яй и освяща́яй вся́ческая, Бо́же на́ш, и тебе́ сла́ву, и благодаре́ние, и поклоне́ние возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 32. ЧИ́Н БЛАГОСЛОВЕ́НИЯ НО́ВАГО КЛА́ДЯЗЯ 
Прише́дшу иере́ю ко кла́дязю со свято́ю водо́ю и кропи́лом, и вже́гшу свещы́ три́, взе́млет на себе́ епитрахи́ль, и покади́в кла́дязь о́крест, и ста́в к восто́ком, начина́ет обы́чно:
Благослове́н Бо́г на́ш.
Кли́р: Царю́ небе́сный. Трисвято́е. О́тче на́ш:
Го́споди поми́луй, 12.
Сла́ва, и ны́не:
Прииди́те, поклони́мся: три́жды.
И псало́м 28.
Принеси́те Го́сподеви сы́нове Бо́жии, принеси́те Го́сподеви сы́ны о́вни: принеси́те Го́сподеви сла́ву и че́сть. Принеси́те Го́сподеви сла́ву и́мени его́: поклони́теся Го́сподеви во дворе́ святе́м его́. Гла́с Госпо́день на вода́х: Бо́г сла́вы возгреме́, Госпо́дь на вода́х мно́гих. Гла́с Госпо́день в кре́пости, гла́с Госпо́день в великоле́пии. Гла́с Го́спода сокруша́ющаго ке́дры, и стры́ет Госпо́дь ке́дры лива́нския. И истни́т я́ я́ко тельца́ лива́нска: и возлю́бленный я́ко сы́н единоро́жь. Гла́с Го́спода пресеца́ющаго пла́мень огня́. Гла́с Го́спода стряса́ющаго пусты́ню: и стрясе́т Госпо́дь пусты́ню кадди́йскую. Гла́с Госпо́день сверша́ющий еле́ни, и откры́ет дубра́вы: и в хра́ме его́ вся́кий глаго́лет сла́ву: Госпо́дь пото́п населя́ет, и ся́дет Госпо́дь Ца́рь в ве́к. Госпо́дь кре́пость лю́дем свои́м да́ст, Госпо́дь благослови́т лю́ди своя́ ми́ром.
Го́споду помо́лимся.
Го́споди поми́луй.
И чте́т над кла́дязем моли́тву сию́:
Зижди́телю и тво́рче вся́ческих, в нача́ле сотвори́вый не́бо и зе́млю и во́ды, и́хже верху́ ноша́шеся ду́х Бо́жий: и сло́вом свои́м собра́вый во́ды поднебе́сныя в совокупле́ние еди́но: посыла́яй исто́чники в де́брех, и посреде́ го́р провожда́яй во́ды, напая́ющыя вся́ зве́ри се́льныя: го́рькия во́ды при моисе́и в пусты́ни дре́вом услади́вый, порази́вый ка́мень, и потеко́ша во́ды, и жа́ждущыя лю́ди своя́ напои́вый: при елиссе́и же проро́це со́лию безча́дныя во́ды исцели́вый, ты́ и ны́не я́ко бла́г и человеколю́бец, смире́нно мо́лим ти ся, при́зри на моли́тву на́с недосто́йных рабо́в твои́х, и низпосли́ благослове́ние твое́ небе́сное на во́ду сию́, в студенце́ се́м су́щую, Боже́ственною твое́ю си́лою и кре́пкою десни́цею отжени́ от нея́ вся́кую сопроти́вную де́тель, и де́йство диа́воле: отими́ от нея́ вся́кую го́ресть и сла́ность и безча́дство, и благослови́ и освяти́ ю́, услади́ же и благоча́дну сотвори́: и все́м прие́млющым и пию́щым от нея́, и мы́ющымся е́ю, да́ждь бы́ти во здра́вие, и измене́ние вся́кия стра́сти и неду́га, и во исцеле́ние вся́кия боле́зни, в сла́ву тебе́ еди́наго в Тро́ице сла́вимаго бо́га. Ты́ бо еси́ благословля́яй и освяща́яй вся́ческая, и тебе́ сла́ву возсыла́ем, Отцу́, и Сы́ну, и Свято́му Ду́ху, и ны́не и при́сно, и во ве́ки веко́в.
Кли́р: Ами́нь.
А́бие же взе́м свяще́нную во́ду, влива́ет ю́ три́жды крестообра́зно в студене́ц, глаго́ля:
Благословля́ется и освяща́ется студене́ц се́й, и вода́ в не́м су́щая, благода́тию Свята́го Ду́ха, излия́нием воды́ сея́ свяще́нныя, во и́мя Отца́ †, и Сы́на †, и Свята́го Ду́ха †, ами́нь. Три́жды.
И твори́т обы́чный дневны́й отпу́ст.
ГЛАВА 33. ЧИ́Н БЛАГОСЛОВЕ́НИЯ ПЧЕ́Л 
Прише́д иере́й на ме́сто, иде́же стоя́т пче́лы, начина́ет:
Благослове́н Бо́г на́ш:
Чте́ц: Трисвято́е. И О́тче на́ш: И по возгла́се: Я́ко твое́ е́сть Ца́рство: рече́т Го́споди поми́луй, 12.
Прииди́те, поклони́мся: Три́жды.
И псало́м 50:
Поми́луй мя́ Бо́же:
Та́же, псало́м 84:
Благоволи́л еси́, Го́споди, зе́млю твою́, возврати́л еси́ пле́н Иа́ковль. Оста́вил еси́ беззако́ния люде́й твои́х, покры́л еси́ вся́ грехи́ и́х. укроти́л еси́ ве́сь гне́в тво́й, возврати́лся еси́ от гне́ва я́рости твоея́. Возврати́ на́с Бо́же спасе́ний на́ших, и отврати́ я́рость твою́ от на́с. Еда́ во ве́ки прогне́ваешися на ны́? или́ простре́ши гне́в тво́й от ро́да в ро́д, Бо́же, ты́ обра́щься оживи́ши ны́. и лю́дие твои́ возвеселя́тся о тебе́. Яви́ на́м Го́споди ми́лость твою́, и спасе́ние твое́ да́ждь на́м. услы́шу, что́ рече́т о мне́ Госпо́дь бо́г: я́ко рече́т ми́р на лю́ди своя́ и на преподо́бныя своя́, и на обраща́ющыя сердца́ к нему́. Оба́че бли́з боя́щихся его́ спасе́ние его́, всели́ти сла́ву в зе́млю на́шу. Ми́лость и и́стина срето́стеся, пра́вда и ми́р облобыза́стася: И́стина от земли́ возсия́, и пра́вда с небесе́ прини́че. И́бо Госпо́дь да́ст бла́гость, и земля́ на́ша да́ст пло́д сво́й. Пра́вда пред ни́м предъи́дет и положи́т в пу́ть стопы́ своя́.
Та́же псало́м 122.
К тебе́ возведо́х о́чи мои́, живу́щему на небеси́. Се́ я́ко о́чи ра́б в руку́ госпо́дий свои́х, я́ко о́чи рабы́ни в руку́ госпожи́ своея́: та́ко о́чи на́ши ко Го́споду Бо́гу на́шему, до́ндеже уще́дрит ны́. Поми́луй на́с Го́споди, поми́луй на́с, я́ко по мно́гу испо́лнихомся уничиже́ния: Наипа́че напо́лнися душа́ на́ша поноше́ния гобзу́ющих, и уничиже́ния го́рдых.
Чита́емым же псалмо́м, окропля́ет иере́й места́ пче́л вся́, глаго́ля и са́м псало́м 50-й та́йно: Поми́луй мя́ Бо́же:
Та́же ре́к: Го́споду помо́лимся.
И чте́ц: Го́споди поми́луй.
Чте́т иере́й моли́твы сия́
Созда́телю все́х Бо́же, се́мена благословля́яй и умножа́яй, и к употребле́нию на́шему сия́ благопотре́бна творя́й: хода́тайством предте́чи и крести́теля Иоа́нна, ми́лостивно вне́мля моли́твам на́шым, пче́лы сия́ благослови́ти и освяти́ти свои́м благоутро́бием благоизво́ли, да оби́льнее плоды́ своя́ прино́сят, во е́же ко хра́му твоему́ и святы́х олтаре́й твои́х ле́поте и украше́нию, ку́пно же и к на́шему употребле́нию бы́ти и́м, о Христе́ Иису́се Го́споде на́шем, ему́же че́сть и сла́ва, во ве́ки веко́в, ами́нь.
Го́споду помо́лимся.
Чте́ц: Го́споди поми́луй.
Иере́й:
Бо́же, трудо́м челове́ческим и безслове́сными живо́тными благоде́йствовати ве́дый, и неизрече́нным милосе́рдием твои́м саме́х пче́л плоды́ и дела́ к ну́ждам на́шым употребля́ти научи́вый, смире́нно мо́лимся вели́чествию твоему́: пче́лы сия́ благослови́ти изво́ли, и к приобре́тению челове́ческому ро́ду умно́жи я́, снабдева́я и́х, и препитава́я: да ки́йждо на вели́чество твое́ и безме́рныя щедро́ты твоя́ упова́яй, в хране́нии же си́х живо́тных тружда́яйся, трудо́в свои́х оби́льныя плоды́ сподо́бится восприя́ти, и небе́снаго благослове́ния испо́лнится, о Христе́ Иису́се Го́споде на́шем, ему́же че́сть и сла́ва во ве́ки веко́в, ами́нь.
И па́ки окропля́ет ме́сто пче́л, и чте́т ева́нглие от луки́, зача́ло 114.
Во вре́мя о́но, воскре́с Иису́с от ме́ртвых, ста́ посреде́ учени́к свои́х, и глаго́ла и́м: ми́р ва́м. убоя́вшеся же и пристра́шни бы́вше, мня́ху ду́х ви́дети. И рече́ и́м: что́ смуще́ни есте́? и почто́ помышле́ния вхо́дят в сердца́ ва́ша? Ви́дите ру́це мои́ и но́зе мои́, я́ко са́м а́з е́смь: осяжи́те мя́ и ви́дите: я́ко ду́х пло́ти и ко́сти не и́мать, я́коже мене́ ви́дите иму́ща. И сие́ ре́к, показа́ и́м ру́це и но́зе. Еще́ же не ве́рующым и́м от ра́дости и чудя́щымся, рече́ и́м: и́мате ли что́ сне́дно зде́? Они́ же да́ша ему́ ры́бы печены́ ча́сть, и от пче́л со́т. И взе́м пред ни́ми яде́. Рече́ же и́м сия́ су́ть словеса́, я́же глаго́лах к ва́м, еще́ сы́й с ва́ми, я́ко подоба́ет сконча́тися все́м напи́санным в зако́не моисе́ове и проро́цех и псалме́х о мне́.
По Ева́нглии же глаго́лет сие́:
Си́ми ева́нгльскими словесы́, да очи́стятся грехи́ на́шя, и разоря́тся и поги́бнут вся́ обая́ния, а́ще ка́я су́ть на ме́сте се́м: да сни́дет же на не́ благослове́ние всемогу́щаго Бо́га Отца́, и Сы́на, и Свята́го Ду́ха, ами́нь.
И па́ки кропи́т ме́сто пче́л, и быва́ет отпу́ст.
ГЛАВА 34. БЛАГОСЛОВЕ́НИЕ РО́ЕВ ПЧЕ́ЛЬНЫХ, ВО У́ЛИЯ НО́ВА ВСАЖДЕ́ННЫХ 
Нача́ло я́коже и в предъиду́щей главе́, по псалме́х же моли́тва сия́:
Бо́же всемоги́й, предве́чный, содержа́й го́рстию всю́ тва́рь, облада́яй не́бом и земле́ю, и все́ми я́же на ни́х, вся́кому же созда́нию, е́же на по́льзу бы́ти ще́дро подая́й: умиле́нно мо́лим ти ся всебла́же, я́коже дре́вле изра́ильтяном зе́млю ме́дом и млеко́м теку́щую дарова́ти, в пусты́ни Иоа́нна крести́теля твоего́ ди́виим ме́дом воспита́ти благоизво́лил еси́: та́кожде ны́не призре́ния твоего́ благоволе́нием к живопита́нию на́шему. се́й пче́льник и его́ у́лия благослови́, умножа́я преумно́жи в не́м пче́лы, и благода́тию твое́ю я́ соблюда́ющи, ту́чнаго на́с ме́да испо́лни: да ника́ко се́й пче́льник созда́ний твои́х пче́льных лише́н, но всегда́ преиспо́лнен со́ты ме́да бу́дет: и по премно́гой благосты́ни и непобеди́мей кре́пости твое́й, да яви́тся неподви́жимь мно́гими лука́вствы, и непоколеби́мь зазо́рными обая́нии, но твое́ю всеси́льною огражде́н держа́вою, и остене́н ополче́нием, от вся́каго кова́рства волше́бнаго сохране́н, и всегда́ в твое́й Христе́ рукоя́ти невреди́мь пребу́дет. Твое́ бо е́сть, е́же ми́ловати и спаса́ти ны́ Христе́ Бо́же на́ш, и тебе́ сла́ву возсыла́ем, со отце́м и святы́м ду́хом, во ве́ки, ами́нь.
И кропи́т иере́й пче́л и у́лия водо́ю свяще́нною:
Во и́мя Отца́, и Сы́на, и Свята́го Ду́ха, ами́нь.
Посе́м глаго́лет обы́чный дневны́й отпу́ст.
ГЛАВА 35. МОЛИ́ТВА, Е́ЖЕ ОСВЯТИ́ТИ КАКО́Е ЛИ́БО БЛАГОВО́ННОЕ ЗЕ́ЛИЕ 
По нача́ле обы́чном, трисвято́м и возгла́се, рече́т иере́й: Го́споду помо́лимся.
Ли́к: Го́споди поми́луй.
И чте́тся моли́тва сия́:
Го́споди Бо́же вседержи́телю, сло́вом твои́м вся́ческая испо́лнивый, и возрасти́ти повеле́вый земли́ вся́ плоды́ во своя́ времена́, и дая́ти я́ в ра́дость и в живо́т челове́ком: ты́ са́м, всеблаги́й Влады́ко, и се́мена сия́, с разли́чными зе́лиями принесе́нныя во святы́й хра́м се́й, благослови́ и освяти́ ду́хом твои́м святы́м, и рабо́в твои́х си́х, прие́млющих зе́лия сия́ с се́менами, от вся́кия скве́рны очи́сти, и до́мы и́х вся́каго благово́ния испо́лни, во е́же бы́ти си́м и все́м ве́рою храня́щым я́, и кадя́щымся и́ми в соблюде́ние и изба́ву от все́х вра́жиих прило́гов и во отгна́ние вся́каго мечта́ния, от де́йства диа́воля находя́щаго, дневна́го и нощна́го, на благослове́ние же душа́м и телесе́м, ве́рным твои́м лю́дем и ското́м, домово́м же и ме́стом. Я́ко да вси́, прие́млющии сия́ зе́лия, восприи́мут себе́ покро́в души́ и те́ла, и да бу́дет на́шему спасе́нию врачевство́ твоея́ благода́ти та́инство: да в ко́ем ли́бо ме́сте возло́жится, или́ на ко́ем употребля́емо бу́дет, во е́же получи́ти благослове́ние, вся́ [проти́вной си́ле отту́ду прогна́нней] десни́ца твоя́ да покры́ет, во сла́ву Пресвята́го, великоле́паго и всепокланя́емаго и́мене твоего́. Ему́же подоба́ет вся́кая сла́ва че́сть и поклоне́ние, со отце́м и святы́м ду́хом, ны́не и при́сно, и во ве́ки веко́в, ами́нь.
И окропля́ются свято́ю водо́ю три́жды, с обы́чными слова́ми окропле́ния и освяще́ния, и отпу́ст.
ГЛАВА 36. МОЛИ́ТВА НА ОСВЯЩЕ́НИЕ ВСЯ́КИЯ ВЕ́ЩИ 
По нача́ле обы́чном, Трисвято́е: По О́тче на́ш: и по возгла́се, иере́й глаго́лет: Го́споду помо́лимся. Го́споди поми́луй.
И чте́т моли́тву сию́.
Созда́телю и соде́телю челове́ческаго ро́да, да́телю благода́ти духо́вныя, пода́телю ве́чнаго спасе́ния: са́м Го́споди, посли́ ду́ха твоего́ свята́го с вы́шним благослове́нием на ве́щь сию́, я́ко да вооруже́на си́лою небе́снаго заступле́ния, хотя́щым ю́ употребля́ти, помо́щна бу́дет к теле́сному спасе́нию и заступле́нию и по́мощи, о Христе́ Иису́се Го́споде на́шем. Ами́нь.
Та́же кропи́т ве́щь свяще́нною водо́ю, три́жды, и глаго́лет обы́чный отпу́ст.
ГЛАВА 37. МЕСЯЦОСЛО́В С БО́ГОМ СВЯТЫ́М, ВСЕГО́ ЛЕ́ТА 
Ме́сяц септе́мврий 
1. [а] Нача́ло инди́кта, си́речь но́ваго ле́та: И па́мять преподо́бнаго отца́ на́шего Симео́на Сто́лпника: И ма́тере его́ Ма́рфы: И собо́р Пресвяты́я Богоро́дицы, и́же в Миаси́нех: И свята́го му́ченика Аифала́: И святы́х му́чениц, 40 же́н, и амму́на диа́кона и учи́теля и́х: И святы́х му́ченик, Калли́сты, Ево́да и Ермоге́на, Самобра́тий: И па́мять пра́веднаго Иису́са, сы́на Нави́на. Пра́здник, и разреше́ние вина́ и еле́а.
2. [з] Свята́го му́ченика Ма́манта: И преподо́бнаго отца́ на́шего Иоа́нна по́стника, патриа́рха Царягра́да.
3. [з] Свята́го священному́ченика Анфи́ма, епи́скопа Никомиди́йскаго: И преподо́бнаго Феокти́ста, спо́стника вели́каго Евфи́миа.
4. [е] Свята́го священному́ченика Вави́лы епи́скопа вели́кия Антиохи́и: И свята́го проро́ка и богови́дца Моисе́а.
5. [д] Свята́го проро́ка заха́рии, отца́ честна́го Иоа́нна Предте́чи: И святы́я пра́ведныя Елисаве́ты.
6. [г] Воспомина́ние бы́вшаго чудесе́ в Колосса́ех, е́же е́сть в Хо́нех, от Архистрати́га Михаи́ла: И свята́го му́ченика Евдокси́а, и с ни́м пострада́вших 1104 г.: И преподо́бнаго отца́ на́шего Архи́ппа.
Разреше́ние вина́ и еле́а.
7. [в] Предпра́зднство Рождества́ Пресвяты́я Богоро́дицы: И свята́го му́ченика созо́нта: И па́мять и́же во святы́х отца́ на́шего Иоа́нна архиепи́скопа, новгоро́дскаго чудотво́рца.
8. [а] Рождество́ Пресвяты́я Влады́чицы на́шея Богоро́дицы, и Присноде́вы Мари́и.
Пра́здник и разреше́ние ры́бы.
9. [з] Святы́х и пра́ведных богооте́ц иоаки́ма и а́нны: И свята́го му́ченика севириа́на:
Разреше́ние вина́ и еле́а.
В то́йже де́нь преподо́бнаго отца́ на́шего Ио́сифа, волоцка́го чудотво́рца: И во святы́х отца́ на́шего Феодо́сиа, архиепи́скопа черни́говскаго.
10. [з] Святы́х му́чениц, Минодо́ры, Митродо́ры и Нимфодо́ры.
11. [е] Преподо́бныя ма́тере на́шея Феодо́ры Александри́йския: И пренесе́ние моще́й преподо́бных оте́ц, Се́ргиа и Ге́рмана валаа́мских чудотво́рцов из Нова́града обра́тно на валаа́м во оби́тель и́х.
12. [д] Свята́го священному́ченика автоно́ма: В се́й же де́нь отдае́тся пра́здник рождества́ Богоро́дицы. Слу́жба пое́тся вся́ пра́здника.
13. [г] Па́мять обновле́ний хра́ма свята́го, Христа́ и Бо́га на́шего, воскре́сния: И предпра́зднство Воздви́жения Честна́го и Животворя́щаго Креста́: И свята́го священному́ченика Корни́лиа Со́тника.
Разреше́ние вина́ и еле́а.
14. [в] Всеми́рное воздви́жение Честна́го и Животворя́щаго Креста́: И успе́ние во святы́х отца́ на́шего Иоа́нна, архиепи́скопа Константи́ня гра́да, Златоу́стаго.
Пра́здник, и по́ст.
15. [а] Свята́го великому́ченика Ники́ты.
16. [з] Святы́я великому́ченицы Евфи́мии всехва́льныя.
17. [з] Святы́я му́ченицы Софи́и, и тре́х ея́ дще́рей: Ве́ры, Наде́жды и Любве́.
18. [е] Преподо́бнаго отца́ на́шего Евме́ниа епи́скопа горти́нскаго, чудотво́рца.
19. [д] Святы́х му́ченик, Трофи́ма, Савва́тиа и Доримедо́нта: И преставле́ние благове́рнаго кня́зя Фео́дора, и ча́д его́, благове́рных князе́й Дави́да и Константи́на, смоле́нских и яросла́вских чудотво́рцев.
20. [г] Свята́го великому́ченика Евста́фиа, и и́же с ни́м:
Разреше́ние вина́ и еле́а.
И святы́х му́ченик и испове́дник, вели́каго кня́зя Михаи́ла, и боля́рина его́ Фео́дора, черни́говских чудотво́рцов.
21. [в] Свята́го Апо́стола Кодра́та, и́же в Магниси́и: В то́йже де́нь па́мять во святы́х отца́ на́шего Дими́триа, митрополи́та Росто́вскаго:
В се́й же де́нь отдае́тся пра́здник Честна́го Креста́.
22. [а] Свята́го священному́ченика фо́ки, епи́скопа синопи́йскаго: И свята́го проро́ка ио́ны: И преподо́бнаго ио́ны пресви́тера, отца́ феофа́на, творца́ кано́нов, и Фео́дора начерта́ннаго.
23. [з] Зача́тие честна́го сла́внаго Проро́ка, Предте́чи и Крести́теля Иоа́нна.
Разреше́ние вина́ и еле́а.
24. [з] Святы́я первому́ченицы и равноапо́стольныя Фе́клы: В то́йже де́нь па́мять преподо́бнаго отца́ на́шего Ника́ндра пустынножи́теля, псковска́го чудотво́рца.
25. [е] Преподо́бныя ма́тере на́шея Евфроси́нии: И преставле́ние преподо́бнаго отца́ на́шего игу́мена Се́ргиа чудотво́рца.
26. [д] Преставле́ние свята́го Апо́стола и Евангели́ста Иоа́нна Богосло́ва.
Пра́здник, и разреше́ние вина́ и еле́а.
27. [г] Свята́го му́ченика Каллистра́та, и дружи́ны его́: И преподо́бнаго отца́ на́шего Савва́тиа, солове́цкаго чудотво́рца.
28. [в] Преподо́бнаго отца́ на́шего и испове́дника Харито́на.
29. [а] Преподо́бнаго отца́ на́шего Кириа́ка отше́льника.
30. [з] Свята́го священному́ченика Григо́риа, вели́кия Арме́нии: И преподо́бнаго отца́ на́шего Григо́риа, и́же на пе́льшме реце́. И во святы́х отца́ на́шего Михаи́ла, пе́рваго митрополи́та Ки́евскаго и всея́ Росси́и, чудотво́рца.
Ме́сяц окто́врий 
1. [з] Покро́в Пресвяты́я Богоро́дицы: и свята́го Апо́стола Ана́нии, еди́наго от 70: И преподо́бнаго отца́ Рома́на Сладкопе́вца: И преподо́бнаго отца́ на́шего Са́ввы, ви́шерскаго чудотво́рца.
2. [е] Свята́го священному́ченика киприа́на: И святы́я му́ченицы Иусти́ны: И свята́го и блаже́ннаго Андре́а, Христа́ ра́ди юро́диваго.
3. [д] Свята́го священному́ченика Диони́сиа Ареопаги́та.
4. [г] Свята́го священному́ченика Иерофе́а, епи́скопа Афи́нскаго: И обре́тение честны́х моще́й, и́же во святы́х оте́ц на́ших Гу́риа и Варсоно́фиа, каза́нских.
5. [в] Святы́я му́ченицы Харити́ны: И святы́х святи́телей Петра́, Алекси́а, Ио́ны и Фили́ппа, митрополи́тов Моско́вских, и всея́ Росси́и чудотво́рцов.
6. [а] Свята́го и сла́внаго Апо́стола Фомы́.
Разреше́ние вина́ и еле́а.
7. [з] Святы́х му́ченик, Се́ргиа и Ва́кха.
8. [з] Преподо́бныя ма́тере на́шея Пелаги́и.
9. [е] Свята́го Апо́стола Иа́кова Алфе́ова: И преподо́бнаго отца́ на́шего Андрони́ка, и жены́ его́ Афана́сии.
Разреше́ние вина́ и еле́а.
10. [д] Святы́х му́ченик, Евла́мпиа и Евлампи́и.
11. [г] Свята́го Апо́стола Фили́ппа, еди́наго от седми́ диа́кон: И преподо́бнаго отца́ на́шего Феофа́на начерта́ннаго и творца́ кано́нов, епи́скопа ники́йскаго.
12. [в] Святы́х му́ченик, Про́ва, Тара́ха и Андрони́ка: И преподо́бнаго отца́ на́шего Космы́ Святогра́дца и творца́ кано́нов, епи́скопа Маиу́мскаго.
В то́йже де́нь пра́зднование свято́му Иоа́нну Крести́телю Госпо́дню, на па́мять пренесе́ния из ма́льты во гра́д га́тчину креста́ из ча́сти дре́ва Животворя́щаго Креста́ Госпо́дня: чудотво́рнаго о́браза Бо́жия Ма́тере, пи́саннаго святы́м евангели́стом Луко́ю: и десны́я руки́ моще́й свята́го Иоа́нна Крести́теля:
13. [а] Святы́х му́ченик, Ка́рпа и Папи́лы.
14. [з] Святы́х му́ченик Наза́риа, Герва́сиа, Прота́сиа и Келси́а: И преподо́бныя ма́тере на́шея Параске́ви. И преподо́бнаго Нико́лы свято́ши, кня́зя черни́говскаго.
15. [з] Преподо́бнаго отца́ на́шего Евфи́миа но́ваго: И свята́го преподо́бному́ченика Лукиа́на, пресви́тера вели́кия Антиохи́и.
16. [е] Свята́го му́ченика Ло́ггина со́тника.
17. [д] Свята́го проро́ка Оси́и: И преподо́бному́ченика Андре́а Кри́тскаго.
18. [г] Свята́го Апо́стола и Евангели́ста Луки́.
Пра́здник, и разреше́ние вина́ и еле́а.
19. [в] Свята́го проро́ка Ио́иля: И свята́го му́ченика Уа́ра. И преподо́бнаго отца́ на́шего Иоа́нна Ры́льскаго.
20. [а] Свята́го великому́ченика Арте́миа.
21. [з] Преподо́бнаго отца́ на́шего Иларио́на Вели́каго: И пренесе́ние моще́й преподо́бнаго отца́ на́шего Иларио́на, епи́скопа Мегли́нскаго.
22. [з] Свята́го равноапо́стольнаго Аве́ркиа, епи́скопа Иерапо́льскаго, чудотво́рца. И святы́х седми́ отроко́в, и́же во Ефе́се:
В то́йже де́нь пра́зднуем Пресвяте́й Богоро́дице, чудотво́рныя ико́ны Каза́нския.
23. [е] Свята́го Апо́стола Иа́кова, по пло́ти бра́та Госпо́дня:
Разреше́ние вина́ и еле́а.
В то́йже де́нь пренесе́ние моще́й свята́го Иа́кова Борови́чскаго, новгоро́дскаго чудотво́рца.
24. [д] Свята́го му́ченика Аре́фы, и и́же с ни́м: И преподо́бнаго Аре́фы пече́рскаго.
25. [г] Святы́х му́ченик и нотари́й Маркиа́на и Марти́риа.
26. [в] Свята́го и сла́внаго великому́ченика, Дими́триа Мирото́чца: И воспомина́ние вели́каго стра́шнаго трясе́ния.
Пра́здник, и разреше́ние вина́ и еле́а.
27. [а] Свята́го му́ченика Не́стора. И преподо́бнаго Не́стора, летопи́сца пече́рскаго.
28. [з] Святы́х му́ченик тере́нтиа и неони́лы: И преподо́бнаго отца́ на́шего Стефа́на Савваи́та, и творца́ кано́нов: И во святы́х отца́ на́шего Арсе́ниа, архиепи́скопа Се́рбскаго: И святы́я му́ченицы Параске́вы, нарече́нныя пя́тницы.
29. [з] Святы́я преподо́бному́ченицы анастаси́и ри́мляныни: И преподо́бнаго отца́ на́шего Авра́миа, затво́рника пече́рскаго: И преставле́ние преподо́бнаго отца́ на́шего Авра́миа архимандри́та, Росто́вскаго чудотво́рца.
30. [е] Святы́х му́ченик Зино́виа и Зинови́и.
31. [д] Святы́х апо́стол: Стахи́а, Ампли́а, и и́же с ни́ми: И свята́го му́ченика Епима́ха: И преподо́бных пече́рских Спиридо́на и Никоди́ма.
Ме́сяц ное́мврий. 
1. [г] Святы́х и чудотво́рцев, безсре́бреников Космы́ и Дамиа́на, и́же от Аси́и.
Разреше́ние вина́ и еле́а.
2. [в] Святы́х му́ченик: Акинди́на, Пига́сиа, Аффо́ниа, Елпидифо́ра и Анемподи́ста.
3. [а] Святы́х му́ченик: Акепси́мы епи́скопа, Ио́сифа пресви́тера, и Аифала́ диа́кона: И обновле́ние хра́ма свята́го великому́ченика Гео́ргиа, и́же в ли́де, иде́же положено́ е́сть честно́е те́ло его́.
4. [з] Преподо́бнаго отца́ на́шего Иоанни́киа вели́каго: И свята́го му́ченика, Ника́ндра, епи́скопа Ми́рскаго: И Ерме́а пресви́тера.
е. [з] Святы́х му́ченик, Галактио́на и Еписти́мии: И преставле́ние и́же во святы́х отца́ на́шего Ио́ны архиепи́скопа, Новгоро́дскаго чудотво́рца.
6. [е] И́же во святы́х отца́ на́шего Па́вла  испове́дника, архиепи́скопа Царягра́да: И преподо́бнаго и богоно́снаго отца́ на́шего Варлаа́ма Ху́тынскаго, Новгоро́дскаго чудотво́рца.
7. [д] Святы́х му́ченик 33, и́же в Мелити́не: И преподо́бнаго отца́ на́шего и чудотво́рца Ла́заря, в галиси́йстей горе́ пости́вшагося.
8. [г] Собо́р архистрати́га Михаи́ла и про́чих безпло́тных си́л.
Пра́здник, и разреше́ние вина́ и еле́а.
9. [в] Святы́х му́ченик Ониси́фора и Порфи́риа: И преподо́бныя ма́тере на́шея Матро́ны: И преподо́бныя Феокти́сты, я́же от ле́звы.
10. [а] Святы́х апо́стол: Ера́ста, Оли́мпа, Родио́на, и и́же с ни́ми.
11. [з] Святы́х му́ченик: Ми́ны, Ви́ктора и Вике́нтиа: И святы́я му́ченицы Стефани́ды: И преподо́бнаго отца́ на́шего и испове́дника Фео́дора Студи́та: И преставле́ние свята́го и блаже́ннаго Макси́ма, Христа́ ра́ди юро́диваго, Моско́вскаго чудотво́рца.
12. [з] И́же во святы́х отца́ на́шего Иоа́нна ми́лостиваго: И преподо́бнаго отца́ на́шего Ни́ла.
13. [е] И́же во святы́х отца́ на́шего Иоа́нна, архиепи́скопа Константи́ня гра́да, Златоу́стаго.
Пра́здник, и разреше́ние вина́ и еле́а.
14. [д] Свята́го и всехва́льнаго Апо́стола Фили́ппа.
Пра́здник, и ры́бы разреше́ние.
15. [г] Святы́х му́ченик и испове́дник: Гу́риа, Само́на и Ави́ва.
16. [в] Свята́го Апо́стола и Евангели́ста Матфе́а.
Разреше́ние вина́ и еле́а.
17. [а] И́же во святы́х отца́ на́шего Григо́риа Чудотво́рца: И преподо́бнаго отца́ на́шего Ни́кона, игу́мена честны́я оби́тели живонача́льныя Тро́ицы, ученика́ Се́ргиа Чудотво́рца.
18. [з] Святы́х му́ченик плато́на и рома́на.
19. [з] Свята́го проро́ка Авди́а: И свята́го му́ченика Варлаа́ма: И преподо́бных оте́ц на́ших, Варлаа́ма и Иоаса́фа царе́вича вели́кия Инди́и: И преподо́бнаго Варлаа́ма игу́мена Пече́рскаго.
20. [е] Предпра́зднство во хра́м вхо́да Пресвяты́я Богоро́дицы: И преподо́бнаго отца́ на́шего Григо́риа Декаполи́та: И и́же во святы́х отца́ на́шего Про́кла, архиепи́скопа Царягра́да.
21. [д] Вхо́д Пресвяты́я Влады́чицы на́шея Богоро́дицы и Присноде́вы Мари́и во хра́м.
Пра́здник, и ры́бы разреше́ние.
22. [г] Свята́го Апо́стола Филимо́на, и и́же с ни́м: И убие́ние свята́го благове́рнаго вели́каго кня́зя Михаи́ла Тверска́го.
23. [в] И́же во святы́х оте́ц на́ших, Амфило́хиа, епи́скопа Икони́йскаго, и Григо́риа, епи́скопа Акраганти́йскаго: И преставле́ние свята́го благове́рнаго вели́каго кня́зя Алекса́ндра Не́вскаго, и всея́ Росси́и чудотво́рца: И па́мять преставле́ния святи́теля Митрофа́на, в схимона́сех Мака́риа, пе́рваго воро́нежскаго епи́скопа.
24. [а] Святы́я великому́ченицы Екатери́ны: И свята́го великому́ченика Мерку́риа:
Пра́здник, и разреше́ние вина́ и еле́а.
И свята́го му́ченика Мерку́риа Смоле́нскаго.
25. [з] И́же во святы́х оте́ц на́ших, и священному́чеников: Кли́мента па́пы Ри́мскаго, и Петра́ Александри́йскаго.
В се́й де́нь отдае́тся пра́здник вхо́да Пресвяты́я Богоро́дицы.
26. Преподо́бнаго отца́ на́шего Али́пиа сто́лпника: И освяще́ние хра́ма свята́го великому́ченика Гео́ргиа, я́же в Ки́еве, пред враты́ святы́я Софи́и: И па́мять преставле́ния святи́теля Инноке́нтиа, пе́рваго епи́скопа Ирку́тскаго, чудотво́рца.
27. [е] Свята́го му́ченика Иа́кова Пе́рсянина: И преподо́бнаго отца́ на́шего Палла́диа:
И зна́мение Пресвяты́я Богоро́дицы, в вели́ком Нове́граде: И па́мять и́же во святы́х отца́ на́шего Иа́кова, епи́скопа Росто́вскаго, чудотво́рца.
28. [д] Свята́го преподо́бному́ченика Стефа́на Но́ваго: И свята́го му́ченика Ирина́рха.
29. [г] Свята́го му́ченика Парамо́на: И свята́го му́ченика Филуме́на: И преподо́бнаго Ака́киа, и́же в ле́ствице свиде́тельствованнаго. И преподо́бнаго Некта́риа Пече́рскаго.
30. [в] Свята́го и всехва́льнаго Апо́стола Андре́а Первозва́ннаго.
Пра́здник, и разреше́ние вина́. и еле́а.
Ме́сяц деке́мврий 
1. [а] Свята́го проро́ка Нау́ма.
2. [з] Свята́го проро́ка Авваку́ма: И преподо́бнаго Афана́сиа Пече́рскаго затво́рника.
3. [з] Свята́го проро́ка Софо́нии: И преставле́ние преподо́бнаго отца́ на́шего Са́ввы Стороже́вскаго.
4. [е] Святы́я великому́ченицы Варва́ры. И преподо́бнаго отца́ на́шего Иоа́нна Ламаски́на.
Разреше́ние вина́ и еле́а.
5. [д] Преподо́бнаго и богоно́снаго отца́ на́шего Са́ввы Освяще́ннаго.
Пра́здник, и разреше́ние вина́ и еле́а.
6. [г] И́же во святы́х отца́ на́шего Никола́а архиепи́скопа Ми́р Лики́йских, чудотво́рца.
Пра́здник, и разреше́ние вина́ и еле́а.
7. [в] И́же во святы́х отца́ на́шего Амвро́сиа, епи́скопа Медиола́нскаго: И преподо́бнаго отца́ на́шего Анто́ниа , Си́йскаго чудотво́рца:
В то́йже де́нь преставле́ние преподо́бнаго отца́ на́шего Ни́ла, и́же на е́зере Селиге́ре, на о́строве зово́мом столобно́е, но́ваго чудотво́рца.
8. [а] Преподо́бнаго отца́ на́шего Пата́пиа.
9. [з] Зача́тие святы́я А́нны, егда́ зача́т пресвяту́ю Богоро́дицу.
Пра́здник, и разреше́ние вина́ и еле́а.
10. [з] Святы́х му́ченик: Ми́ны, Ермоге́на и Евгра́фа.
11. [е] Преподо́бнаго отца́ на́шего Дании́ла Сто́лпника: И преподо́бнаго Ни́кона Пече́рскаго, суха́го.
12. [д] Преподо́бнаго отца́ на́шего Спиридо́на чудотво́рца, епи́скопа Иримифи́йскаго.
Пра́здник, и разреше́ние вина́ и еле́а.
13. [г] Святы́х му́ченик: Евстра́тиа, Авксе́нтиа, Евге́ниа, Марда́риа и Оре́ста: И святы́я му́ченицы Луки́и де́вы.
Разреше́ние вина́ и еле́а.
[зри́] Неде́ля святы́х Пра́отец.
14. [в] Святы́х му́ченик: Фи́рса, Левки́а, Филимо́на, Аполло́ниа, Ариа́на и Каллини́ка.
15. [а] Свята́го священному́ченика Елевфе́риа: И преподо́бнаго отца́ на́шего Па́вла , и́же в Ла́тре:
И и́же во святы́х отца́ на́шего Стефа́на испове́дника, архиепи́скопа Суро́жскаго.
16. [з] Свята́го проро́ка Агге́а.
17. [з] Свята́го проро́ка Лании́ла: И святы́х трие́х отроко́в, Ана́нии, Аза́рии и Мисаи́ла.
Разреше́ние вина́ и еле́а.
[зри́] Неде́ля пред Рождество́м Христо́вым святы́х оте́ц.
18. [е] Свята́го му́ченика Севастиа́на, и дружи́ны его́.
19. [д] Свята́го му́ченика Вонифа́тиа.
20. [г] Предпра́зднство по пло́ти рождества́ Го́спода Бо́га и Спа́са на́шего Иису́са Христа́. И свята́го священному́ченика Игна́тиа Богоно́сца.
21. [в] Предпра́зднство Христо́ва Рождества́: И святы́я му́ченицы Иулиани́и, я́же в Никомиди́и:
И преставле́ние и́же во святы́х отца́ на́шего Петра́, митрополи́та всея́ Росси́и, чудотво́рца.
22. [а] Предпра́зднство Христо́ва Рождества́: И святы́я великому́ченицы Анастаси́и Узореши́тельницы.
23. [з] Предпра́зднство Христо́ва Рождества́: И святы́х десяти́ му́ченик, и́же в Кри́те.
24. [з] Предпра́зднство Христо́ва Рождества́: И святы́я преподо́бному́ченицы Евге́нии.
25. [е] Е́же по пло́ти Рождество́ Го́спода Бо́га и Спа́са на́шего Иису́са Христа́:
И воспомина́ние избавле́ния Це́ркви и Держа́вы Росси́йския от наше́ствия га́ллов, и с ни́ми два́десяти язы́к.
Пра́здник тридне́вный, и разреше́ние на вся́, подо́бне и дванадесятодне́вное разреше́ние на вся́, и упраждне́ние междоча́сий.
26. [д] Собо́р Пресвяты́я Богоро́дицы: И па́мять свята́го священному́ченика Евфи́миа, епи́скопа Сарди́йскаго.
27. [г] Свята́го Апо́стола, первому́ченика и архидиа́кона Стефа́на: И преподо́бнаго отца́ на́шего и испове́дника Фео́дора начерта́ннаго, бра́та Феофа́на творца́.
28. [в] Святы́х му́ченик дву́ тму́, в Никомиди́и сожже́нных.
29. [а] Святы́х Младе́нец 14 ты́сящ, за Христа́ избие́нных от И́рода в Вифлее́ме: И преподо́бнаго отца́ на́шего Марке́лла, игу́мена оби́тели неусыпа́емых: И преподо́бных пече́рских Ма́рка, Фео́фила и Иоа́нна.
30. [з] Святы́я му́ченицы Ани́сии: И преподо́бнаго Зо́тика Сиротокорми́теля.
31. [з] Преподо́бныя ма́тере на́шея Мела́нии Ри́мляныни:
В се́й де́нь отдае́тся пра́здник Христо́ва Рождества́.
Ме́сяц ианнуа́рий 
1. [е] Е́же по пло́ти обре́зание Го́спода Бо́га и Спа́са на́шего Иису́са Христа́: И и́же во святы́х отца́ на́шего Васи́лиа Вели́каго, архиепи́скопа Кесари́и Каппадоки́йския.
Пра́здник, и разреше́ние ры́бы.
2. [д] Предпра́зднство просвеще́ния: И свята́го отца́ на́шего Силве́стра, па́пы ри́мскаго: И па́мять преставле́ния преподо́бнаго отца́ на́шего Серафи́ма Саро́вскаго.
3. [г] Предпра́зднство просвеще́ния: И свята́го проро́ка Малахи́и: И свята́го му́ченика Горди́а.
4. [в] Предпра́зднство Просвеще́ния: И собо́р святы́х седми́десяти Апо́столов: И преподо́бнаго отца́ на́шего Феокти́ста игу́мена, и́же в Куку́ме сикили́йстем.
5. [а] Предпра́зднство Просвеще́ния: И святы́х му́ченик, Феопе́мпта и Фео́ны: И преподо́бныя Сигклитики́и.
Разреше́ние вина́ и еле́а.
6. [з] Свято́е богоявле́ние Го́спода Бо́га и Спа́са на́шего Иису́са Христа́.
Пра́здник, и разреше́ние на все́.
7. [з] Собо́р свята́го сла́внаго проро́ка, предте́чи и крести́теля Госпо́дня Иоа́нна.
Пра́здник, и разреше́ние ры́бы.
8. [е] Преподо́бных оте́ц на́ших Гео́ргиа Хозеви́та, и Емилиа́на испове́дника: И преподо́бныя ма́тере на́шея Домни́ки: И преподо́бнаго Григо́риа Пече́рскаго.
9. [д] Свята́го му́ченика Полие́вкта:
И и́же во святы́х отца́ на́шего Фили́ппа, митрополи́та Моско́вскаго и всея́ Росси́и, чудотво́рца.
10. [г] И́же во святы́х отца́ на́шего Григо́риа, епи́скопа Нисси́йскаго: И преподо́бнаго Дометиа́на, епи́скопа Мелити́йскаго: И преподо́бнаго Маркиа́на, пресви́тера и иконо́ма вели́кия це́ркве: И преподо́бнаго отца́ на́шего Па́вла  Коме́льскаго, и́же на обно́ре реце́.
11. [в] Преподо́бнаго отца́ на́шего Феодо́сиа, о́бщих жи́тий нача́льника.
Разреше́ние вина́ и еле́а.
И преподо́бнаго отца́ на́шего Михаи́ла Кло́пскаго.
12. [а] Святы́я му́ченицы Татиа́ны: И и́же во святы́х отца́ на́шего Са́ввы Се́рбскаго.
13. [з] Святы́х му́чеников Ерми́ла и Стратони́ка.
14. [з] Преподо́бных оте́ц на́ших, в Сина́и и Раи́фе избие́нных: И па́мять преставле́ния святы́я равноапо́стольныя Ни́ны. И отда́ние пра́здника Богоявле́ния.
15. [е] Преподо́бных оте́ц на́ших Па́вла  Фиве́йскаго и Иоа́нна Ку́щника.
16. [д] Поклоне́ние честны́х вери́г свята́го и всехва́льнаго Апо́стола Петра́.
Разреше́ние вина́ и еле́а.
17. [г] Преподо́бнаго и богоно́снаго отца́ на́шего Анто́ниа  Вели́каго.
Пра́здник, и разреше́ние вина́ и еле́а.
18. [в] И́же во святы́х оте́ц на́ших, архиепи́скпов александри́йских Афана́сиа и Кири́лла.
Пра́здник, и разреше́ние вина́ и еле́а.
19. [а] Преподо́бнаго отца́ на́шего Мака́риа Еги́птянина: И обре́тение честны́х моще́й преподо́бнаго Са́ввы Стороже́вскаго.
20. [з] Преподо́бнаго и богоно́снаго отца́ на́шего Евфи́миа Вели́каго.
Пра́здник, и разреше́ние вина́ и еле́а.
21. [з] Преподо́бнаго отца́ на́шего Макси́ма Испове́дника: И свята́го му́ченика Неофи́та: И святы́х му́чеников: Евге́ниа, Кани́диа, Уалериа́на и Аки́лы.
22. [е] Свята́го Апо́стола Тимофе́а: И свята́го преподо́бному́ченика Анаста́сиа Пе́рсскаго.
Разреше́ние вина́ и еле́а.
23. [д] Свята́го священному́ченика Кли́мента, епи́скопа Агки́рскаго: И свята́го му́ченика Агафагге́ла.
24. [г] Преподо́бныя ма́тере на́шея Ксе́нии Ри́мляныни.
25. [в] И́же во святы́х отца́ на́шего Григо́риа, архиепи́скопа Константи́ня гра́да, богосло́ва.
Пра́здник, и разреше́ние вина́ и еле́а.
26. [а] Преподо́бнаго отца́ на́шего ксенофо́нта, и дружи́ны его́ Мари́и.
27. [з] Пренесе́ние честны́х моще́й, и́же во святы́х отца́ на́шего Иоа́нна Златоу́стаго.
Пра́здник, и разреше́ние вина́ и еле́а.
28. [з] Преподо́бнаго отца́ на́шего Ефре́ма Си́рина: И преподо́бнаго отца́ на́шего Ефре́ма Пече́рскаго. В то́йже де́нь па́мять преподо́бнаго отца́ на́шего Феодо́сиа То́темскаго, Спасосумо́рина монастыря́ нача́льника и основа́теля, новоявле́ннаго чудотво́рца.
29. [е] Пренесе́ние моще́й свята́го священному́ченика Игна́тиа Богоно́сца: И преподо́бнаго Лавре́нтиа Пече́рскаго.
30. [д] Свята́го священному́ченика Ипполи́та, па́пы Ри́мскаго.
И святы́х трие́х святи́телей вели́ких и архиере́ев: Васи́лиа Вели́каго, Григо́риа Богосло́ва и Иоа́нна Златоу́стаго.
Пра́здник, и разреше́ние вина́ и еле́а.
31. [г] Святы́х чудотво́рцев и безсре́бреников, Ки́ра и Иоа́нна: И и́же во святы́х отца́ на́шего Ники́ты, епи́скопа Новгоро́дскаго, чудотво́рца.
Ме́сяц февруа́рий 
1. [в] Предпра́зднство сре́тения Го́спода Бо́га и Спа́са на́шего Иису́са Христа́: И свята́го му́ченика Три́фона.
2. [а] Сре́тение Го́спода Бо́га и Спа́са на́шего Иису́са Христа́.
Пра́здник, и разреше́ние ры́бы, кроме́ святы́я четыредеся́тницы, а́ще случи́тся.
3. [з] Свята́го и пра́веднаго Симео́на Богоприи́мца, и А́нны проро́чицы.
4. [з] Преподо́бнаго отца́ на́шего Иси́дора пилусио́тскаго: И свята́го благове́рнаго вели́каго кня́зя Гео́ргиа: И преподо́бнаго отца́ на́шего Кири́лла, Новоезе́рскаго чудотво́рца.
5. [е] Святы́я му́ченицы Ага́фии: И па́мять преставле́ния во святы́х отца́ на́шего Феодо́сиа архиепи́скопа Черни́говскаго.
6. [д] Преподо́бнаго отца́ на́шего Вуко́ла, епи́скопа Сми́рнскаго.
7. [г] Преподо́бнаго отца́ на́шего Парфе́ниа, епи́скопа Лампсаки́йскаго: И преподо́бнаго отца́ на́шего Луки́.
8. [в] Свята́го великому́ченика Фео́дора Стратила́та: И свята́го проро́ка Заха́рии Серпови́дца.
Разреше́ние вина́ и еле́а.
9. [а] Свята́го му́ченика Ники́фора:
В се́й де́нь отдае́тся пра́здник Сре́тения.
10. [з] Свята́го му́ченика Харала́мпиа: И преподо́бнаго про́хора Пече́рскаго.
11. [з] Свята́го священному́ченика Вла́сиа, епи́скопа Севасти́йскаго:
Разреше́ние вина́ и еле́а.
И преподо́бнаго Дими́триа, Во́логодскаго чудотво́рца: И преставле́ние свята́го благове́рнаго вели́каго кня́зя Все́волода Псковска́го, нарече́ннаго во свято́м креще́нии Гаврии́ла.
12. [е] И́же во святы́х отца́ на́шего Меле́тиа, архиепи́скопа Антиохи́йскаго:
В то́йже де́нь преставле́ние и́же во святы́х отца́ на́шего Алекси́а митрополи́та всея́ Росси́и, чудотво́рца.
13. [д] Преподо́бнаго отца́ на́шего Мартиниа́на.
14. [г] Преподо́бнаго отца́ на́шего Авксе́нтиа.
И преставле́ние преподо́бнаго отца́ на́шего Кири́лла филосо́фа, учи́теля язы́ка слове́нскаго. И преподо́бнаго Исаа́киа Пече́рскаго.
15. [в] Свята́го Апо́стола Они́сима.
16. [а] Святы́х му́ченик Памфи́ла и Порфи́риа, и дружи́ны и́х.
17. [з] Свята́го великому́ченика Фео́дора Ти́рона.
Разреше́ние вина́ и еле́а.
18. [з] И́же во святы́х отца́ на́шего Льва́, па́пы ри́мскаго.
19. [е] Свята́го Апо́стола архи́ппа.
20. [д] Преподо́бнаго отца́ на́шего Льва́, епи́скопа Ката́нскаго.
21. [г] Преподо́бнаго отца́ на́шего Тимофе́а, и́же в симво́лех: И и́же во святы́х отца́ на́шего Евста́фиа, вели́кия Антиохи́и.
22. [в] Обре́тение честны́х моще́й святы́х му́ченик, и́же во Евге́нии.
23. [а] Свята́го священному́ченика Полика́рпа, епи́скопа Сми́рнскаго.
24. [з] Пе́рвое и второ́е обре́тение честны́я главы́ свята́го сла́внаго проро́ка, Предте́чи и Крести́теля Госпо́дня Иоа́нна: И преподо́бнаго Ера́зма, чернори́зца Пече́рскаго.
Разреше́ние вина́ и еле́а.
25. [з] И́же во святы́х отца́ на́шего Тара́сиа, архиепи́скопа Константи́ня гра́да.
26. [е] И́же во святы́х отца́ на́шего Порфи́риа, архиепи́скопа Га́зскаго.
27. [д] Преподо́бнаго отца́ на́шего и испове́дника Проко́пиа Декаполи́та: И преподо́бнаго Ти́та Пече́рскаго.
28. [г] Преподо́бнаго отца́ на́шего и испове́дника Васи́лиа, спо́стника Проко́пиева.
29. [в] Преподо́бнаго отца́ на́шего Кассиа́на Ри́млянина.
Ме́сяц ма́рт 
1. [г] Святы́я преподо́бному́ченицы Евдоки́и.
2. [в] Свята́го священному́ченика Феодо́та, епи́скопа Кирини́йскаго: И преставле́ние и́же во святы́х отца́ на́шего Арсе́ниа, епи́скопа Тверска́го.
3. [а] Святы́х му́ченик: Евтро́пиа, Клеони́ка и Васили́ска.
4. [з] Преподо́бнаго отца́ на́шего Гера́сима, и́же на Иорда́не.
5. [з] Свята́го му́ченика Ко́нона градаря́.
6. [е] Святы́х му́ченик четы́редесяти дву́, и́же во Аммори́и.
7. [д] Святы́х священному́ченик, в Херсо́не епи́скпствовавших: Васи́лиа, Ефре́ма, Евге́ниа, Капи́тона, Ефе́риа, и про́чих.
8. [г] Преподо́бнаго отца́ на́шего и испове́дника Феофила́кта, епи́скопа Никомиди́йскаго.
9. [в] Святы́х четы́редесяти му́ченик в Севасти́йстем е́зере му́чившихся.
Пра́здник, и разреше́ние вина́ и еле́а.
10. [а] Свята́го му́ченика Кодра́та, и и́же с ни́м.
11. [з] И́же во святы́х отца́ на́шего Софро́ниа, патриа́рха Иерусали́мскаго: И и́же во святы́х отца́ на́шего Евфи́миа, архиепи́скопа Новгоро́дскаго, чудотво́рца.
12. [з] Преподо́бнаго отца́ на́шего и испове́дника Феофа́на Сигриа́нскаго.
13. [е] Пренесе́ние моще́й и́же во святы́х отца́ на́шего Ники́фора, патриа́рха Царягра́да.
14. [д] Преподо́бнаго отца́ на́шего Венеди́кта.
15. [г] Свята́го му́ченика Ага́пиа, и с ни́м шести́ му́ченик.
16. [в] Святы́х му́ченик Сави́на и Па́пы.
17. [а] Преподо́бнаго Алекси́а, челове́ка Бо́жия: И преподо́бнаго отца́ на́шего игу́мена Мака́риа, коля́зинскаго чудотво́рца.
18. [з] И́же во святы́х отца́ на́шего Кири́лла, архиепи́скопа Иерусали́мскаго.
19. [з] Святы́х му́ченик Хриса́нфа и Да́рии.
20. [е] Преподо́бных оте́ц на́ших, во оби́тели свята́го Са́ввы избие́нных от срацы́н.
21. [д] Преподо́бнаго отца́ на́шего и испове́дника Иа́кова епи́скопа.
22. [г] Свята́го священному́ченика Васи́лиа, пресви́тера Агки́рскаго.
23. [в] Свята́го преподо́бному́ченика Ни́кона, и дву́ сту́ учени́к его́: И преподо́бнаго Ни́кона Пече́рскаго.
24. [а] Предпра́зднство благове́щения Пресвяты́я Богоро́дицы: И преподо́бнаго отца́ на́шего Заха́рии: И и́же во святы́х отца́ на́шего Арте́миа, епи́скопа Фессалони́тскаго.
25. [з] Благове́щение пресвяты́я Влады́чицы на́шея Богоро́дицы, и Присноде́вы Мари́и.
Пра́здник, и разреше́ние ры́бы, а́ще случи́тся кроме́ вели́кия седми́цы.
26. [з] Собо́р арха́нгела Гаврии́ла.
Разреше́ние вина́ и еле́а.
27. [е] Святы́я ма́тере на́шея Матро́ны, я́же в Солу́не.
28. [д] Преподо́бнаго отца́ на́шего Иларио́на но́ваго: И свята́го Стефа́на чудотво́рца: И преподо́бному́ченика Евстра́тиа Пече́рскаго.
29. [г] Преподо́бнаго отца́ на́шего Ма́рка, епи́скопа Арефуси́йскаго, и Кири́лла диа́кона, и ины́х при Иулиа́не мучи́теле пострада́вших.
30. [в] Преподо́бнаго отца́ на́шего Иоа́нна, списа́теля ле́ствицы.
31. [а] Преподо́бнаго отца́ на́шего Ипа́тиа, епи́скопа Га́ггрскаго.
Ме́сяц апри́ллий 
1. [з] Преподо́бныя ма́тере на́шея Мари́и Еги́птяныни: И преподо́бнаго отца́ на́шего Евфи́миа, су́ждальскаго чудотво́рца.
2. [з] Преподо́бнаго отца́ на́шего Ти́та Чудотво́рца.
3. [е] Преподо́бнаго отца́ на́шего и испове́дника Ники́ты, игу́мена Мидики́йскаго.
4. [д] Преподо́бнаго отца́ на́шего Ио́сифа Песнопи́сца: И Гео́ргиа, и́же в Мале́и.
5. [г] Святы́х му́ченик: Феоду́ла и Агафопо́да, и и́же с ни́ми.
6. [в] И́же во святы́х отца́ на́шего Евтихи́а, патриа́рха Царягра́да.
Преставле́ние преподо́бнаго отца́ на́шего Мефо́диа, учи́теля слове́ном, архиепи́скопа Мора́вскаго.
7. [а] Преподо́бнаго отца́ на́шего Гео́ргиа епи́скопа Мелити́йскаго.
8. [з] Святы́х апо́стол: Иродио́на, Ага́ва, Ру́фа, Асигкри́та, Фле́гонта и Е́рма, и и́же с ни́ми: И преподо́бнаго отца́ на́шего Ни́фонта, епи́скопа Новгоро́дскаго, чудотво́рца Пече́рскаго.
9. [з] Свята́го му́ченика Евпси́хиа.
10. [е] Святы́х му́ченик: Тере́нтиа, Помпии́а, и и́же с ни́ми.
11. [д] Свята́го священному́ченика Анти́пы, епи́скопа Перга́ма Аси́йскаго.
12. [г] Преподо́бнаго отца́ на́шего и испове́дника Васи́лиа, епи́скопа Пари́йскаго.
13. [в] Свята́го священному́ченика Арте́мона, и и́же с ни́м.
14. [а] И́же во святы́х отца́ на́шего Марти́на испове́дника, па́пы Ри́мскаго: Святы́х ви́ленских му́чеников: Анто́ниа , Иоа́нна и Евста́фиа.
15. [з] Святы́х апо́стол: Ариста́рха, Пу́да и Трофи́ма.
16. [з] Святы́х му́чениц де́в: Ага́пии, Ири́ны и Хиони́и.
17. [е] Преподо́бнаго отца́ на́шего Симео́на, и́же в Перси́де: И преподо́бнаго Ака́киа, епи́скопа Мелити́йскаго: И преподо́бнаго Зоси́мы, игу́мена Солове́цкаго.
18. [д] Преподо́бнаго отца́ на́шего Иоа́нна, ученика́ свята́го Григо́риа Декаполи́та.
19. [г] Преподо́бнаго отца́ на́шего Иоа́нна, ветхопеще́рника.
20. [в] Преподо́бнаго отца́ на́шего Фео́дора Трихи́ны.
21. [а] Свята́го священному́ченика Ианнуа́риа, и и́же с ни́м: И свята́го священному́ченика Фео́дора, и́же в Перги́и: И святы́я му́ченицы цари́цы Алекса́ндры.
22. [з] Преподо́бнаго отца́ на́шего Фео́дора Сикео́та: И пренесе́ние моще́й свята́го благове́рнаго вели́каго кня́зя Все́волода, нарече́ннаго во свято́м креще́нии Гаврии́ла.
23. [з] Свята́го сла́внаго великому́ченика, победоно́сца и чудотво́рца Гео́ргиа.
Пра́здник, и разреше́ние вина́ и еле́а.
24. [е]Свята́го му́ченика Са́ввы Стратила́та.
25. [д] Свята́го Апо́стола и Евангели́ста Ма́рка.
Пра́здник, и разреше́ние вина́ и еле́а.
26. [г] Свята́го священному́ченика Васи́лиа, епи́скопа Амаси́йскаго: И па́мять и́же во святы́х отца́ на́шего Стефа́на, епи́скопа Пе́рмскаго.
27. [в] Свята́го священному́ченика Симео́на, епи́скопа Иерусали́мскаго, сро́дника Госпо́дня по пло́ти.
28. [а] Святы́х Апо́стол, Иа́сона и Сосипа́тра: И святы́х му́ченик, Да́ды, Макси́ма и Кинтилиа́на.
29. [з] Святы́х му́ченик девяти́, и́же в Ки́зице: И преподо́бнаго Ме́мнона чудотво́рца.
30. [з] Свята́го Апо́стола Иа́кова, бра́та свята́го Иоа́нна Богосло́ва.
Разреше́ние вина́ и еле́а.
Ме́сяц ма́ий 
1. [е] Свята́го проро́ка Иереми́и: И преставле́ние преподо́бнаго отца́ на́шего Пафну́тиа, бо́ровскаго чудотво́рца.
2. [д] И́же во святы́х отца́ на́шего Афана́сиа Вели́каго.
Разреше́ние вина́ и еле́а.
3. [г] Святы́х му́ченик Тимофе́а и Ма́вры: И преподо́бнаго отца́ на́шего Петра́ чудотво́рца. И преставле́ние преподо́бнаго отца́ на́шего Феодо́сиа, игу́мена монастыря́ Пече́рскаго и нача́льника в Росси́йстей земли́ о́бщаго мона́шескаго жития́.
4. [в] Святы́я му́ченицы Пелаги́и.
5. [а] Святы́я и сла́вныя му́ченицы Ири́ны.
6. [з] Свята́го и пра́веднаго и многострада́льнаго И́ова.
7. [з] Воспомина́ние на небеси́ я́вльшагося зна́мения Честна́го и Животворя́щаго Креста́, во свято́м гра́де Иерусали́ме, в 3-й ча́с дне́, при царе́ Конста́нтии. И па́мять свята́го му́ченика Ака́киа.
8. [е] Свята́го Апо́стола и евангели́ста Иоа́нна Богосло́ва. И преподо́бнаго отца́ на́шего Арсе́ниа Вели́каго.
Пра́здник, и разреше́ние вина́ и еле́а.
9. [д] Свята́го проро́ка Иса́ии: И свята́го му́ченика Христофо́ра: И пренесе́ние честны́х моще́й, и́же во святы́х отца́ на́шего Никола́а чудотво́рца, от ми́р в Ба́р гра́д.
10. [г] Свята́го Апо́стола Си́мона Зило́та. И преподо́бнаго Си́мона, чудотво́рца пече́рскаго, епи́скопа Су́ждальскаго.
11. [в] Обновле́ние Царягра́да: И свята́го священному́ченика Моки́а: И святы́х равноапо́стольных Мефо́диа и Кири́лла, учи́телей слове́нских.
12. [а] И́же во святы́х оте́ц на́ших, Епифа́ниа, епи́скопа Ки́прскаго, и Ге́рмана, патриа́рха Константи́ня гра́да.
13. [з] Святы́я му́ченицы Глике́рии.
14. [з] Свята́го му́ченика Иси́дора: И свята́го Иси́дора, Христа́ ра́ди юро́диваго, росто́вскаго чудотво́рца: И преподо́бнаго Ники́ты Затво́рника Пече́рскаго.
15. [з] Преподо́бнаго отца́ на́шего Пахо́миа Вели́каго.
Разреше́ние вина́ и еле́а.
И и́же во святы́х отца́ на́шего Иса́ии епи́скопа Росто́вскаго, чудотво́рца. В то́йже де́нь убие́ние свята́го благове́рнаго Царе́вича кня́зя Дими́триа, Моско́вскаго и всея́ Росси́и чудотво́рца.
16. [д] Преподо́бнаго отца́ на́шего Фео́дора освяще́ннаго, ученика́ свята́го пахо́миа: И преподо́бнаго отца́ на́шего ефре́ма переко́мскаго, новгоро́дскаго чудотво́рца.
17. [г] Свята́го Апо́стола Андрони́ка, и и́же с ни́м.
18. [в] Свята́го му́ченика Феодо́та, и́же во Агки́ре: И святы́х му́ченик, Петра́, Диони́сиа, и и́же с ни́ми: И святы́х седми́ де́в.
19. [а] Свята́го священному́ченика Патрики́а, епи́скопа Пру́сскаго, и и́же с ни́м: И преподо́бнаго отца́ на́шего Корни́лиа, чудотво́рца Коме́льскаго.
20. [з] Свята́го му́ченика Фалале́а:
И обре́тение честны́х моще́й, и́же во святы́х отца́ на́шего Алекси́а митрополи́та Моско́вскаго и всея́ Росси́и, чудотво́рца.
21. [з] Святы́х вели́ких Царе́й и равноапо́столов, Константи́на и Еле́ны.
Пра́здник, и разреше́ние вина́ и еле́а.
В то́йже де́нь сре́тение Пресвяты́я Богоро́дицы чудотво́рныя ико́ны Влади́мирския:
И па́мять свята́го благове́рнаго кня́зя Константи́на, и ча́д его́, Михаи́ла и Фео́дора, му́ромских чудотво́рцов.
22. [е] Свята́го му́ченика Васили́ска.
23. [д] Преподо́бнаго отца́ на́шего и испове́дника Михаи́ла, епи́скопа Сина́дскаго: И обре́тение честны́х моще́й, и́же во святы́х отца́ на́шего Лео́нтиа, епи́скопа Росто́вскаго, чудотво́рца: И преподо́бныя Евфроси́нии По́лоцкия.
24. [г] Преподо́бнаго отца́ на́шего Симео́на, и́же на ди́вней го́ре:
Разреше́ние вина́ и еле́а.
И преподо́бнаго Ники́ты сто́лпника, переясла́вскаго чудотво́рца.
25. [в] Тре́тие обре́тение честны́я главы́ свята́го сла́внаго Проро́ка, Предте́чи и Крести́теля Госпо́дня Иоа́нна.
Разреше́ние вина́ и еле́а.
26. [а] Свята́го Апо́стола ка́рпа, еди́наго от 70: И свята́го великому́ченика Гео́ргиа но́ваго, пострада́вшаго от царя́ Сели́ма ту́рскаго.
27. [з] Свята́го священному́ченика Ферапо́нта: И обре́тение моще́й преподо́бнаго отца́ на́шего Ни́ла, и́же на е́зере Селиге́ре, на о́строве зово́мом столобно́е, но́ваго чудотво́рца.
28. [з] Преподо́бнаго отца́ на́шего Ники́ты, епи́скопа халкидо́нскаго: И и́же во святы́х отца́ на́шего Игна́тиа, епи́скопа Росто́вскаго, чудотво́рца.
29. [е] Святы́я преподо́бному́ченицы Феодо́сии: И преставле́ние свята́го и блаже́ннаго Иоа́нна, Христа́ ра́ди юро́диваго, у́стюжскаго чудотво́рца.
30. [д] Преподо́бнаго отца́ на́шего Исаа́киа Далма́тскаго.
31. [г] Свята́го Апо́стола Ерми́а: И свята́го му́ченика Ерме́а.
Ме́сяц иу́ний 
1. [в] Свята́го му́ченика Иусти́на филосо́фа, и друга́го му́ченика Иусти́на, и и́же с ни́ми: И па́мять преподо́бнаго отца́ на́шего Диони́сиа, глуши́цкаго чудотво́рца. И свята́го блаже́ннаго Ага́пита Пече́рскаго, безме́зднаго врача́.
2. [а] И́же во святы́х отца́ на́шего Ники́фора, испове́дника: И свята́го великому́ченика Иоа́нна но́ваго, му́ченаго в Беле́граде.
3. [з] Свята́го му́ченика Лукиллиа́на, и и́же с ни́м.
4. [з] И́же во святы́х отца́ на́шего Митрофа́на, патриа́рха Константиногра́дскаго.
5. [е] Свята́го священному́ченика Дорофе́а, епи́скопа Ти́рскаго: И преставле́ние свята́го благове́рнаго вели́каго кня́зя Фео́дора Яросла́вича.
6. [д] Преподо́бнаго отца́ на́шего Висарио́на чудотво́рца: И преподо́бнаго Иларио́на но́ваго.
7. [г] Свята́го священному́ченика Феодо́та, епи́скопа Агки́рскаго.
8. [в] Свята́го великому́ченика Фео́дора Стратила́та.
Разреше́ние вина́ и еле́а.
9. [а] И́же во святы́х отца́ на́шего Кири́лла, архиепи́скопа Александри́йскаго: И преподо́бнаго отца́ на́шего Кири́лла, белоезе́рскаго чудотво́рца.
10. [з] Свята́го священному́ченика Тимофе́а, епи́скопа Пру́сскаго.
11. [з] Святы́х Апо́стол, Варфоломе́а и Варна́вы.
Разреше́ние вина́ и еле́а.
12. [е] Преподо́бнаго отца́ на́шего Ону́фриа вели́каго: И преподо́бнаго отца́ на́шего Петра́ Афо́нскаго: И па́мять преподо́бнаго отца́ на́шего Арсе́ниа, коне́вскаго чудотво́рца.
13. [д] Святы́я му́ченицы Акили́ны: И и́же во святы́х отца́ на́шего Трифи́ллиа, епи́скопа Левкуси́и Ки́прския.
14. [г] Свята́го проро́ка Елиссе́а: И и́же во святы́х отца́ на́шего Мефо́диа, патриа́рха Константи́ня гра́да.
15. [в] Свята́го проро́ка Амо́са: И и́же во святы́х отца́ на́шего Ио́ны, митрополи́та Моско́вскаго и всея́ Росси́и, чудотво́рца.
16. [а] Свята́го и чудотво́рца Ти́хона Амафу́нтскаго.
17. [з] Святы́х му́ченик, Мануи́ла, Саве́ла и Исма́ила.
18. [з] Свята́го му́ченика Лео́нтиа.
19. [е] Свята́го Апо́стола Иу́ды, бра́та Госпо́дня по пло́ти.
20. [д] Свята́го священному́ченика Мефо́диа, епи́скопа Пата́рскаго.
21. [г] Свята́го му́ченика Иулиа́на Тарси́йскаго.
22. [в] Свята́го священному́ченика Евсе́виа, епи́скопа Самоса́тскаго.
23. [а] Святы́я му́ченицы Агрипи́ны. В то́йже де́нь пра́зднуем Сре́тение Пречи́стыя Богоро́дицы чудотво́рныя ико́ны Влади́мирския.
24. [з] Рождество́ честна́го сла́внаго Проро́ка, Предте́чи и Крести́теля Иоа́нна.
Пра́здник, и разреше́ние ры́бы.
25. [з] Святы́я преподо́бному́ченицы Февро́нии: В то́йже де́нь святы́х чудотво́рцев Му́ромских: благове́рнаго кня́зя Петра́, нарече́ннаго во и́ноцех Дави́да, и благове́рныя княги́ни Февро́нии, нарече́нныя во и́нокинях Евфроси́нии.
26. [е] Преподо́бнаго отца́ на́шего Дави́да, и́же в Селу́не: И явле́ние ико́ны пресвяты́я Влады́чицы на́шея Богоро́дицы и Присноде́вы Мари́и Ти́хвинския.
27. [д] Преподо́бнаго отца́ на́шего Сампсо́на странноприи́мца: И пра́здник о побе́де Бо́гом дарова́нней всеросси́йскому самоде́ржцу Петру́ Вели́кому, над шве́дским короле́м Каро́лом вторымна́десять под Полта́вою, ле́та от воплоще́ния Госпо́дня 1709 г.
28. [г] Пренесе́ние моще́й святы́х безсре́бреник Ки́ра и Иоа́нна: И па́мять преподо́бных оте́ц, Се́ргиа и Ге́рмана, валаа́мских чудотво́рцов.
29. [в] Святы́х сла́вных и всехва́льных верхо́вных апо́стол, Петра́ и Па́вла.
Пра́здник, и разреше́ние ры́бы.
30. [а] Собо́р святы́х сла́вных и всехва́льных двунаде́сяти апо́стол.
Пра́здник, и разреше́ние ры́бы.
Ме́сяц иу́лий 
1. [з] Святы́х безсре́бреников и чудотво́рцев, Космы́ и Дамиа́на.
Разреше́ние вина́ и еле́а.
2. [з] Положе́ние честны́я ри́зы пресвяты́я Влады́чицы на́шея Богоро́дицы, во Влахе́рне.
Разреше́ние вина́ и еле́а.
3. [е] Свята́го му́ченика Иаки́нфа: И пренесе́ние моще́й во святы́х отца́ на́шего Фили́ппа, митрополи́та Моско́вскаго и всея́ Росси́и, чудотво́рца. И преподо́бнаго Анато́лиа Пече́рскаго.
4. [д] И́же во святы́х отца́ на́шего Андре́а, архиепи́скопа Кри́тскаго, Иерусалими́та: И преподо́бныя Ма́рфы, ма́тере свята́го Симео́на дивного́рца.
5. [г] Преподо́бнаго отца́ на́шего, Афана́сиа Афо́нскаго: И обре́тение честны́х моще́й преподо́бнаго отца́ на́шего, игу́мена Се́ргиа, ра́донежскаго чудотво́рца.
6. [в] Преподо́бнаго отца́ на́шего Сисо́а вели́каго: И обре́тение моще́й святы́я Иулиани́и деви́цы, в Киевопече́рстей Ла́вре почива́ющия.
7. [а] Преподо́бных оте́ц на́ших: Фомы́, и́же в Мале́и, и Ака́киа, и́же в ле́ствице.
8. [з] Свята́го великому́ченика Проко́пиа.
Разреше́ние вина́ и еле́а.
В то́йже де́нь пра́зднуем явле́ние ико́ны пресвяты́я Влады́чицы на́шея Богоро́дицы и Присноде́вы Мари́и, во гра́де Каза́ни: В то́йже де́нь воспомина́ние зна́мения, я́вльшагося от ико́ны пресвяты́я Влады́чицы на́шея Богоро́дицы, честна́го и сла́внаго ея́ благове́щения, во гра́де вели́цем У́стюзе: И свята́го Проко́пиа, Христа́ ра́ди юро́диваго, у́стюжскаго чудотво́рца.
9. [з] Свята́го священному́ченика Пагкра́тиа, епи́скопа Тавромени́йскаго.
10. [е] Святы́х му́ченик 45, и́же в никопо́ли Арме́нстей:
В то́йже де́нь положе́ние честны́я ри́зы Го́спода на́шего Иису́са Христа́, я́же е́сть Хито́н, в ца́рствующем гра́де Москве́: И преподо́бнаго отца́ на́шего Анто́ниа пече́рскаго Ки́евскаго: И пра́зднование пресвяте́й Богоро́дице, ра́ди чудотво́рныя ея́ ико́ны в Коне́встей оби́тели.
11. [д] Святы́я му́ченицы и прехва́льныя Евфи́мии: И преставле́ние блаже́нныя О́льги, княги́ни росси́йския, во свято́м креще́нии нарече́нныя Еле́ны.
12. [г] Святы́х му́ченик Про́кла и ила́риа: И преподо́бнаго отца́ на́шего Михаи́ла Малеина́.
13. [в] Собо́р свята́го Арха́нгела Гаврии́ла: И преподо́бнаго отца́ на́шего Стефа́на Савваи́та.
14. [а] Свята́го Апо́стола Аки́лы.
15. [з] Святы́х му́ченик, Ки́рика и Иули́тты ма́тере его́.
И свята́го Равноапо́стола, вели́каго кня́зя Влади́мира, нарече́ннаго во святе́м креще́нии Васи́лиа.
Разреше́ние вина́ и еле́а.
16. [з] Свята́го священному́ченика Афиноге́на, и десяти́ учени́к его́.
17. [е] Святы́я великому́ченицы Мари́ны.
Разреше́ние вина́ и еле́а.
18. [д] Свята́го му́ченика Иаки́нфа, и́же во Амастри́де: И свята́го му́ченика Емилиа́на: И преподо́бнаго отца́ на́шего многотерпели́ваго Иоа́нна, затво́рника Пече́рскаго, и́же в Ки́еве.
19. [к] Преподо́бныя ма́тере на́шея Макри́ны, сестры́ вели́каго Васи́лиа. И преподо́бнаго отца́ на́шего Ди́а: И обре́тение и пренесе́ние честны́х моще́й преподо́бнаго отца́ на́шего Серафи́ма Саро́вскаго.
20. [в] Свята́го сла́внаго проро́ка Илии́.
Пра́здник, и разреше́ние вина́ и еле́а.
21. [а] Преподо́бных оте́ц на́ших, Симео́на Христа́ ра́ди юро́диваго, и Иоа́нна спо́стника его́: И свята́го проро́ка Иезеки́иля: И преподо́бнаго Ону́фриа молчали́ваго Пече́рскаго.
22. [з] Святы́я мироно́сицы и равноапо́стольныя Мари́и Магдали́ны: И возвраще́ние моще́й свята́го священному́ченика Фо́ки.
Разреше́ние вина́ и еле́а.
23. [з] Святы́х му́ченик, Трофи́ма и Фео́фила, и и́же с ни́ми.
24. [е] Святы́я великому́ченицы Христи́ны: И святы́х му́ченик Бори́са и Гле́ба, нарече́нных во святе́м креще́нии Рома́на и Дави́да: И преподо́бнаго отца́ на́шего Полика́рпа Пече́рскаго.
25. [д] успе́ние святы́я А́нны, ма́тере Пресвяты́я Богоро́дицы: И па́мять святы́х же́н Олимпиа́ды и Евпракси́и:
Разреше́ние вина́ и еле́а.
И преставле́ние преподо́бнаго отца́ на́шего Мака́риа желтово́дскаго, чудотво́рца.
26. [г] Свята́го священному́ченика Ермола́а, и и́же с ни́м: И святы́я преподо́бному́ченицы Параске́вы: И преподо́бнаго отца́ на́шего многострада́льнаго Моисе́а у́грина, Пече́рскаго.
27. [в] Свята́го великому́ченика и цели́теля Пантелеи́мона.
Разреше́ние вина́ и еле́а.
28. [а] Святы́х апо́стол и диа́конов, Про́хора, Никано́ра, Ти́мона и Парме́на: В то́йже де́нь пра́зднуем явле́ние ико́ны смоле́нския, пресвяты́я Влады́чицы на́шея Богоро́дицы, одиги́трии.
29. [з] Свята́го му́ченика Каллини́ка.
30. [з] Святы́х Апо́стол, Си́лы и Силуа́на, и и́же с ни́ми.
31. [е] Предпра́зднство происхожде́ния Честна́го и Животворя́щаго Креста́ Госпо́дня: И свята́го и пра́веднаго Евдоки́ма.
Ме́сяц а́вгуст 
1. [д] Происхожде́ние честны́х дре́в Честна́го и Животворя́щаго Креста́: И святы́х седми́ му́ченик Маккаве́й, и ма́тере и́х Соломони́и, и учи́теля и́х Елеаза́ра.
2. [г] Пренесе́ние моще́й свята́го первому́ченика и архидиа́кона Стефа́на: И свята́го Васи́лиа, Христа́ ра́ди юро́диваго, Моско́вскаго чудотво́рца.
3. [в] Преподо́бных оте́ц на́ших: Исаа́киа, Далма́та и Фа́вста: В то́йже де́нь преставле́ние преподо́бнаго отца́ на́шего Анто́ниа  ри́млянина, новгоро́дскаго чудотво́рца.
4. [а] Святы́х седми́ о́трок, и́же во Ефе́се: И святы́я преподо́бному́ченицы Евдоки́и.
5. [з] Предпра́зднство преображе́ния Го́спода на́шего Иису́са Христа́: И свята́го му́ченика Евсигни́а.
6. [з] Свято́е преображе́ние Го́спода Бо́га и Спа́са на́шего Иису́са Христа́.
Пра́здник, и разреше́ние ры́бы.
7. [е] Свята́го преподо́бному́ченика Домети́а: И преподо́бнаго отца́ на́шего Пи́мена Пече́рскаго.
8. [д] Свята́го Емилиа́на испове́дника, епи́скопа Кизи́ческаго: И преподо́бнаго Григо́риа, иконопи́сца Пече́рскаго.
9. [г] Свята́го Апо́стола Матфи́а.
Разреше́ние вина́ и еле́а.
10. [в] Свята́го му́ченика и архидиа́кона Лавре́нтиа.
11. [а] Свята́го му́ченика и архидиа́кона Е́впла: И преподо́бному́чеников пече́рских Фео́дора и Васи́лиа.
12. [з] Святы́х му́ченик, Фо́тиа и Ники́ты.
13. [з] Преподо́бнаго отца́ на́шего Макси́ма Испове́дника: И и́же во святы́х отца́ на́шего Ти́хона Воро́нежскаго, задо́нскаго чудотво́рца: В си́й де́нь отдае́тся пра́здник преображе́ния.
14. [е] Предпра́зднство успе́ния Пресвяты́я Богоро́дицы: И свята́го проро́ка Михе́а: И пренесе́ние честны́х моще́й преподо́бнаго отца́ на́шего Феодо́сиа, игу́мена Пече́рскаго.
15. [д] успе́ние пресвяты́я Влады́чицы на́шея Богоро́дицы, и Присноде́вы Мари́и.
Пра́здник, и разреше́ние ры́бы.
16. [г] От еде́са пренесе́ние в Константи́нь гра́д нерукотворе́ннаго о́браза Го́спода Бо́га и Спа́са на́шего Иису́са Христа́: И свята́го му́ченика Диоми́да.
17. [в] Свята́го му́ченика Ми́рона: И преподо́бнаго отца́ на́шего Али́пиа, иконопи́сца Пече́рскаго.
18. [а] Святы́х му́ченик Фло́ра и Ла́вра.
19. [з] Свята́го му́ченика Андре́а Стратила́та, и и́же с ни́м: В то́йже де́нь пра́зднуем пресвяте́й Богоро́дице, бы́вшаго ра́ди милосе́рдия, от ико́ны ея́ святы́я, нарица́емыя донски́я.
20. [з] Свята́го проро́ка Самуи́ла.
21. [е] Свята́го Апо́стола Фадде́а: И святы́я му́ченицы ва́ссы: И преставле́ние преподо́бнаго отца́ на́шего Авра́миа архимандри́та, Смоле́нскаго чудотво́рца.
22. [д] Свята́го му́ченика Агафони́ка, и и́же с ни́м.
23. [г] Свята́го му́ченика Лу́ппа: И отдае́тся пра́здник Успе́ния Пресвяты́я Богоро́дицы.
24. [в] Свята́го священному́ченика Евти́ха: И пренесе́ние честны́х моще́й, и́же во святы́х отца́ на́шего Петра́, митрополи́та Ки́евскаго и всея́ Росси́и, чудотво́рца.
25. [а] Возвраще́ние моще́й свята́го Апо́стола Варфоломе́а: И па́мять свята́го Апо́стола Ти́та.
26. [з] Святы́х му́ченик, Адриа́на и Ната́лии:
В се́й де́нь пра́зднуем возсле́дование похва́льно сре́тения чудотво́рныя ико́ны Влади́мирския, Пресвяты́я Влады́чицы на́шея Богоро́дицы и Присноде́вы Мари́и.
27. [з] Преподо́бнаго отца́ на́шего пи́мена: И свята́го священному́ченика Ку́кши и Пи́мена по́стника, пече́рских.
28. [е] Преподо́бнаго отца́ на́шего Моисе́а му́рина.
29. [д] усекнове́ние честны́я главы́ честна́го сла́внаго проро́ка, Предте́чи и Крести́теля Госпо́дня Иоа́нна.
Пра́здник, и по́ст.
30. [г] И́же во святы́х оте́ц на́ших, патриа́рхов Константи́ня гра́да, Алекса́ндра, Иоа́нна и Па́вла но́ваго: И пренесе́ние моще́й свята́го благове́рнаго вели́каго кня́зя Алекса́ндра Не́вскаго, из Влади́мира в Ца́рствующий гра́д свята́го Петра́: И преставле́ние преподо́бнаго отца́ на́шего Алекса́ндра Сви́рскаго, чудотво́рца.
31. [в] Положе́ние честна́го по́яса пресвяты́я Влады́чицы на́шея Богоро́дицы.
Разреше́ние вина́ и еле́а.
ГЛАВА 38. АЛФАВИ́Т ИМЕ́Н 
все́х святы́х, пра́зднуемых правосла́вною греко-восто́чною це́рковию, с показа́нием, в кото́рыя чи́сла о́ныя быва́ют.
ИМЕНА́ МУ́ЖЕСКИЯ
А
Авваку́м, иу́лиа 6. деке́мвриа 2.
Авди́й, септе́мвриа 5. ное́мвриа 19.
Авдо́н, иу́лиа 30.
Авени́р, ное́мвриа 19.
Аве́ркий, ма́иа 26. окто́вриа 22.
Ави́в, ианнуа́риа 29. а́вгуста 2. септе́мвриа 6. ное́мвриа 15.
Ави́д, [или́ Авди́й] септе́мвриа 5.
Ави́м, а́вгуста 1.
Аавраа́мий, февруа́риа 14.
Аавраа́м, окто́вриа 9.
Авра́мий, февруа́риа 4. апри́ллиа 1. иу́лиа 20. а́вгуста 21. окто́вриа 29.
Авуди́м, иу́лиа 15.
Аву́ндий, иу́лиа 30. а́вгуста 13.
Ави́п, ма́рта 26.
Ага́вва, ное́мвриа 22.
Ага́в, ианнуа́риа 4. апри́ллиа 8.
Ага́пит, февруа́риа 18. апри́ллиа 17. иу́ниа 1. а́вгуста 10.
Ага́пий, ианнуа́риа 24. ма́рта 15. а́вгуста 19. 21. септе́мвриа 20. ное́мвриа 3.
Агафагге́л, ианнуа́риа 23.
Агафодо́р, ма́рта 7. окто́вриа 13.
Агафони́к, а́вгуста 22.
Агафопо́д, апри́ллиа 5.
Агафо́пус, деке́мвриа 23.
Агафо́н, февруа́риа 20. ма́рта 2.
Агге́й, деке́мвриа 16.
Агги́й, ма́рта 9.
Агла́ий, ма́рта 9.
А́гн, ма́рта 26.
Ада́м, ианнуа́риа 14.
Адриа́н, февруа́риа 3. апри́ллиа 17. а́вгуста 26.
Ае́тий, ма́рта 6. 9.
А́за, ное́мвриа 19.
Азада́н, апри́ллиа 10.
Аза́рий, февруа́риа 3. деке́мвриа 17.
Аза́т, апри́ллиа 14. 17. ное́мвриа 20.
Аифа́л, септе́мвриа 1. ное́мвриа 3. деке́мвриа 11.
Ака́кий, ма́рта 9. апри́ллиа 17. ма́иа 7. 19. иу́лиа 7. 28. септе́мвриа 15. ное́мвриа 29.
Акепси́й, деке́мвриа 11.
Акепси́м, или́ Акепси́ма, ное́мвриа 3.
Акинди́н, апри́ллиа 18. а́вгуста 22. ное́мвриа 2.
Акути́он, апри́ллиа 21.
Аки́ла, ианнуа́риа 4. 21. иу́лиа 14.
Алвиа́н, ма́иа 4.
Алекса́ндр, февруа́риа 23. ма́рта 9. 13. 15. 16. апри́ллиа 10. ма́иа 13. иу́ниа 9. 10. иу́лиа 3. 9. 10. а́вгуста 1. 11. 12. 1. септе́мвриа 28. окто́вриа 22. ное́мвриа 9. 23. деке́мвриа 12.
Алекси́й, февруа́риа 12. ма́рта 17. ма́иа 20. а́вгуста 9. окто́вриа 5. ное́мвриа 23.
Али́м, а́вгуста 1.
Алфе́й, ма́иа 26. септе́мвриа 28. ное́мвриа 18.
Алфи́й, ма́иа 10.
Али́пий, а́вгуста 17. ное́мвриа 26.
Амвро́сий, деке́мвриа 7.
Амму́н, септе́мвриа 1.
Аммо́н, окто́вриа 4.
Амони́т, ное́мвриа 7.
Ампли́й, ианнуа́риа 4. окто́вриа 31.
Амфиа́н, апри́ллиа 2.
Амфило́хий, ма́рта 23. ное́мвриа 23.
Амо́с, иу́ниа 15.
Ана́ниа, ианнуа́риа 4. 26. апри́ллиа 17. окто́вриа 1. деке́мвриа 1. 17.
Анаста́сий, ианнуа́риа 8. 21. 22. 24. апри́ллиа 20. окто́вриа 25. деке́мвриа 5.
Анато́лий, апри́ллиа 23. иу́лиа 3. ное́мвриа 20.
Андре́й, ма́иа 18. иу́ниа 12. 1. иу́лиа 4. а́вгуста 19. септе́мвриа 21. 23. окто́вриа 2. 17. 27. ное́мвриа 30. деке́мвриа 2.
Андрони́к, ианнуа́риа 4. ма́иа 17. иу́лиа 1. окто́вриа 9. 12.
Ане́кт, ма́рта 10.
Анемподи́ст, ное́мвриа 2.
Аники́та [или́ Аники́т], а́вгуста 12. ное́мвриа 7.
Ани́н, ма́рта 13. 18.
Антио́х, февруа́риа 23. иу́лиа 16.
Антипа́тр, апри́ллиа 29.
Анто́ний, ианнуа́риа 8. 17. февруа́риа 12. ма́рта 1. апри́ллиа 14. иу́лиа 10. а́вгуста 3. 9. ное́мвриа 9. деке́мвриа 7.
Антони́н, февруа́риа 23. апри́ллиа 19. а́вгуста 1. 4. септе́мвриа 23. окто́вриа 22. ное́мвриа 7. 13.
Анти́па, апри́ллиа 11.
Ану́вий, иу́ниа 5.
Анфи́м, септе́мвриа 3. окто́вриа 17.
Анфи́р, а́вгуста 5.
Апе́ллий, ианнуа́риа 4. септе́мвриа 10. окто́вриа 31.
Аполлина́рий, иу́лиа 23.
Аполло́ний, ма́рта 31. иу́лиа 10. 1. деке́мвриа 14.
Аполло́н, иу́ниа 5.
Аполло́с, ианнуа́риа 4. ма́рта 1. апри́ллиа 21. деке́мвриа 8.
Апрониа́н, иу́ниа 7.
Ардалио́н, апри́ллиа 14.
Аре́фа, окто́вриа 24.
Ари́с, деке́мвриа 19.
Ариа́н, деке́мвриа 14.
А́рий, иу́ниа 5.
Ариста́рх, ианнуа́риа 4. апри́ллиа 15. септе́мвриа 27.
Аристио́н, септе́мвриа 3.
Аристову́л, ианнуа́риа 4. ма́рта 16. окто́вриа 31.
Аристокли́й, иу́ниа 20.
Арка́дий, ианнуа́риа 26. ма́рта 6.
Арпи́ла, ма́рта 26.
Арсе́ний, ианнуа́риа 19. ма́рта 2. ма́иа 8. иу́ниа 12. а́вгуста 24. окто́вриа 28. деке́мвриа 13.
Арте́ма, ианнуа́риа 4. апри́ллиа 29. окто́вриа 30.
Арте́мий, ма́рта 24. иу́ниа 23. окто́вриа 20.
Арте́мон, ма́рта 24. апри́ллиа 13.
Архили́й, апри́ллиа 6.
Архи́пп, ианнуа́риа 4. февруа́риа 19. септе́мвриа 6. ное́мвриа 22.
Аскало́н, ма́иа 20.
Асклипиодо́т, иу́лиа 3.
Асте́рий, иу́лиа 6. а́вгуста 7. окто́вриа 29.
Асти́й, иу́ниа 4.
Астио́н, иу́лиа 7.
Асигкри́т, ианнуа́риа 4. апри́ллиа 8.
А́ттий, а́вгуста 1.
Атти́к, ное́мвриа 3.
Африка́н, ма́рта 13. апри́ллиа 10. окто́вриа 28.
Аффо́ний, ное́мвриа 2.
Аха́з, апри́ллиа 1.
Аха́ик, ианнуа́риа 4.
Ахи́а, ное́мвриа 12.
Ахи́ллий, ма́иа 15.
Афана́сий, ианнуа́риа 4. 18. февруа́риа 22. ма́рта 9. ма́иа 2. иу́ниа 20. иу́лиа 5. а́вгуста 22. окто́вриа 24. 26. ное́мвриа 7. деке́мвриа 2.
Афиноге́н, иу́лиа 16.
Афинодо́р, деке́мвриа 7.
А́вда, ма́рта 31.
Авдела́й, апри́ллиа 17.
Авдифа́кс, иу́лиа 6.
Авдие́с, апри́ллиа 9.
Авди́кий, апри́ллиа 10.
А́вкт, ное́мвриа 7.
Автоно́м, септе́мвриа 12.
Авксе́нтий, февруа́риа 14. апри́ллиа 18. деке́мвриа 13.
Б
Бори́с, ма́иа 2. иу́лиа 24.
В
Вави́ла, ианнуа́риа 24. септе́мвриа 4.
Вади́м, апри́ллиа 9.
Ва́кх, ма́иа 6. окто́вриа 7.
Валенти́н, апри́ллиа 24.
Валериа́н, иу́ниа 1. ное́мвриа 22.
Ва́птос, февруа́риа 10.
Варада́т, февруа́риа 22.
Варахи́сий, ма́рта 28.
Вара́хий, ное́мвриа 7.
Ва́рвар, ма́иа 6.
Варлаа́м, ное́мвриа 6. 19.
Варна́ва, ианнуа́риа 4. иу́ниа 11.
Варса́ва, ианнуа́риа 4.
Варси́с, а́вгуста 25.
Варсоно́фий, февруа́риа 29. окто́вриа 4.
Вару́л, ное́мвриа 18.
Вару́х, септе́мвриа 28.
Варфоломе́й, иу́ниа 11. 30. а́вгуста 25.
Варипса́в, септе́мвриа 10.
Васили́д, ианнуа́риа 20. апри́ллиа 1. деке́мвриа 23.
Васи́лий, ианнуа́риа 1. 30. февруа́риа 28. ма́рта 4. 7. 22. 26. апри́ллиа 12. 26. 30. иу́лиа 3. 6. 15. а́вгуста 2. 11. ное́мвриа 28.
Васили́ск, ма́рта 3. ма́иа 22.
Василько́ [то́ же что́ Васи́лий], ма́рта 4.
Вассиа́н, иу́ниа 10. окто́вриа 10.
Ва́сс, ианнуа́риа 20.
Васо́й, ма́рта 6.
Ва́та, ма́иа 1.
Вахти́сий, ма́иа 18.
Вафу́сий, ма́рта 26.
Вендими́ан, февруа́риа 1.
Венеди́м, ма́иа 18.
Венеди́кт, ма́рта 14.
Вениами́н, ианнуа́риа 14. ма́рта 31. окто́вриа 13.
Ве́рк, ма́рта 26.
Ви́л, окто́вриа 28.
Вирила́д, иу́лиа 10.
Виссарио́н, иу́ниа 6.
Виано́р, иу́лиа 10.
Вивиа́н, ма́рта 9.
Вике́нтий, ное́мвриа 11.
Виктори́н, ианнуа́риа 31. ма́рта 10. деке́мвриа 18.
Ви́ктор, ианнуа́риа 31. апри́ллиа 18. септе́мвриа 16. ное́мвриа 11.
Вита́лий, апри́ллиа 22. 28.
Ви́т, иу́ниа 15.
Влади́мир, иу́лиа 15.
Вла́сий, февруа́риа 10. 11.
Вонифа́тий, деке́мвриа 19.
Все́волод, февруа́риа 11. апри́ллиа 22. ное́мвриа 27.
Вуко́л, февруа́риа 6.
Вячесла́в, ма́рта 4. септе́мвриа 28.
Вифо́ний, апри́ллиа 3.
Г
Гаведда́й, септе́мвриа 29.
Гави́ний, а́вгуста 11.
Гаврии́л, ианнуа́риа 22. февруа́риа 11. ма́рта 26. апри́ллиа 22. иу́лиа 13. ное́мвриа 27.
Га́ий, ианнуа́риа 4. ма́рта 9. иу́ниа 23. а́вгуста 11. окто́вриа 4. 21. ное́мвриа 5.
Галактио́н, иу́ниа 22. ное́мвриа 5.
Га́лик, апри́ллиа 3.
Гамалии́л, а́вгуста 2.
Гела́сий, деке́мвриа 23.
Геме́лл, деке́мвриа 10.
Генна́дий, ианнуа́риа 23. а́вгуста 31.
Гера́сим, ма́рта 4.
Герва́сий, окто́вриа 14.
Ге́рман, ма́иа 12. иу́ниа 28. иу́лиа 7. септе́мвриа 11. ное́мвриа 13.
Геро́ний, апри́ллиа 1.
Гео́ргий, ианнуа́риа 8. 22. февруа́риа 4. 21. апри́ллиа 4. 7. 19. 23. ма́иа 13. 16. 26. а́вгуста 18. 24. ное́мвриа 10. 26.
Гига́нтий, ное́мвриа 7.
Гле́б, ма́иа 2. иу́лиа 24. септе́мвриа 5.
Глике́рий, деке́мвриа 28.
Го́ргий, иу́ниа 5.
Горго́ний, ма́рта 9. септе́мвриа 3. деке́мвриа 28.
Гордиа́н, септе́мвриа 13.
Горди́й, ианнуа́риа 3.
Григо́рий, ианнуа́риа 5. 8. 10. 25. 30. ма́рта 4. 12. апри́ллиа 20. а́вгуста 8. септе́мвриа 30. ное́мвриа 5. 14. 17. 20. 23. 28. деке́мвриа 19.
Гу́рий, а́вгуста 1. окто́вриа 4. ное́мвриа 15. деке́мвриа 5.
Д
Дави́д, ма́рта 5. апри́ллиа 12. ма́иа 2. иу́ниа 25. 26. иу́лиа 24. септе́мвриа 5. 6. 19.
Дави́кт [Авда́кт] окто́вриа 4.
Да́да, апри́ллиа 28. септе́мвриа 29.
Далма́т, а́вгуста 3.
Дамиа́н, февруа́риа 23. иу́лиа 1. окто́вриа 5. 17. ное́мвриа 1.
Дана́кт, ианнуа́риа 16.
Дании́л, февруа́риа 16. ма́рта 4. апри́ллиа 7. иу́лиа 10. а́вгуста 30. деке́мвриа 11. 17.
Да́сий, окто́вриа 21. ное́мвриа 1. 20.
Димитриа́н, иу́ниа 20. септе́мвриа 11.
Дими́трий, февруа́риа 11. ма́иа 15. иу́ниа 3. а́вгуста 9. септе́мвриа 11. 21. окто́вриа 26. ное́мвриа 15.
Диса́н, апри́ллиа 9.
Диди́м, ма́иа 27. септе́мвриа 11.
Ди́й, апри́ллиа 3. иу́лиа 19.
Диодо́т, ное́мвриа 7.
Диодо́р, ианнуа́риа 31. февруа́риа 3. ма́рта 10. апри́ллиа 29. септе́мвриа 11.
Диоми́д, иу́лиа 3. а́вгуста 16.
Диони́сий, ма́рта 10. 15. апри́ллиа 21. ма́иа 6. 18. иу́ниа 1. 3. 26. а́вгуста 4. 18. окто́вриа 3. 5. 22.
Диоско́р, апри́ллиа 21.
Дисиде́рий, апри́ллиа 21.
Дометиа́н, ианнуа́риа 10. ма́рта 9.
Доме́тий, ма́рта 8. а́вгуста 7.
Домни́н, окто́вриа 1.
До́мн, ианнуа́риа 14. ма́рта 9.
Дона́т, апри́ллиа 1.
Доримедо́нт, септе́мвриа 19.
Досифе́й, февруа́риа 19.
Дуки́тий, ное́мвриа 7.
Ду́ла, иу́ниа 15.
Дорофе́й, иу́ниа 5. септе́мвриа 3. 16. ное́мвриа 7. деке́мвриа 28.
Е
Еде́сий, апри́ллиа 2.
Екди́кий, [или́ Екди́т], ма́рта 9.
Елеаза́р, а́вгуста 1.
Елезво́й, окто́вриа 24.
Елевси́пп, ианнуа́риа 16.
Елевфе́рий, а́вгуста 4. 8. окто́вриа 3. деке́мвриа 15.
Ели́ма, иу́лиа 1.
Елиссе́й, иу́ниа 14.
Ела́дий, ианнуа́риа 8. ма́иа 28.
Е́ллий, иу́лиа 14.
Елпи́дий, ма́рта 7. ное́мвриа 15.
Елпидифо́р, апри́ллиа 3. ное́мвриа 2.
Емилиа́н, ианнуа́риа 8. ма́рта 7. иу́лиа 18. а́вгуста 8. 18.
Епафра́с, ианнуа́риа 4.
Епафроди́т, ианнуа́риа 4. ма́рта 1. деке́мвриа 8.
Епене́т, ианнуа́риа 4. иу́лиа 1.
Епикте́т, иу́лиа 7.
Епима́х, ма́рта 11. окто́вриа 31.
Епифа́ний, ма́иа 12. ное́мвриа 7.
Епполо́ний, септе́мвриа 4.
Ера́зм, февруа́риа 24. ма́иа 4. 10.
Ера́ст, ианнуа́риа 4. ное́мвриа 10.
Ерме́й, ное́мвриа 4.
Ерминигге́лд, ное́мвриа 1.
Ерми́й, ианнуа́риа 4. ма́иа 31. иу́лиа 6.
Ерми́пп, иу́лиа 26. а́вгуста 18.
Ермоге́н, септе́мвриа 1. деке́мвриа 10.
Ермокра́т, иу́лиа 26.
Ермола́й, иу́лиа 26.
Е́рм, или́ Е́рма, ианнуа́риа 4. ма́рта 8. апри́ллиа 8. ма́иа 31. а́вгуста 18. ное́мвриа 5.
Ерми́л, ианнуа́риа 13.
Е́рос, иу́ниа 24.
Е́спер, ма́иа 2.
Ефи́в, иу́лиа 30.
Ефре́м, ианнуа́риа 28. ма́рта 7. ма́иа 16. иу́ниа 8.
Ексакустодиа́н, а́вгуста 4. окто́вриа 22.
Ефе́рий, ма́рта 7.
Еванге́л, иу́лиа 7.
Еваре́ст, деке́мвриа 23. 26.
Евелпи́ст, иу́ниа 1.
Евве́нтий, [Иувенти́н], окто́вриа 9.
Евву́л, февруа́риа 3.
Евге́ний, ианнуа́риа 21. февруа́риа 12. 19. ма́рта 7. ное́мвриа 7. деке́мвриа 13.
Евгра́ф, деке́мвриа 10.
Евдоки́м, иу́лиа 31.
Евдокси́й, септе́мвриа 6. ное́мвриа 3.
Евила́сий, февруа́риа 6.
Евка́рпий, ма́рта 18.
Евкле́й, а́вгуста 1.
Евла́мпий, ма́рта 5. иу́лиа 3. окто́вриа 10.
Евло́гий, февруа́риа 13. ма́рта 5. а́вгуста 25.
Евме́ний, септе́мвриа 18.
Евникиа́н, деке́мвриа 23.
Евно́ик, ма́рта 9.
Ево́д, ианнуа́риа 4. септе́мвриа 1. 7. деке́мвриа 22.
Е́впл, а́вгуста 11.
Евпо́р, деке́мвриа 23.
Евсе́вий, ианнуа́риа 14. 20. февруа́риа 15. апри́ллиа 24. 28. иу́ниа 22. септе́мвриа 21. окто́вриа 4.
Евсео́н, или́ Евсево́н, а́вгуста 1.
Евсигни́й, а́вгуста 5.
Евста́фий, февруа́риа 21. ма́рта 29. апри́ллиа 14. иу́лиа 28. септе́мвриа 20. ное́мвриа 20.
Евсто́хий, иу́ниа 23. ное́мвриа 15.
Евстра́тий, ианнуа́риа 9. ма́рта 28. деке́мвриа 13.
Евсхи́мон, ма́рта 14.
Евтро́пий, ма́рта 3. иу́ниа 16. окто́вриа 17.
Евтихиа́н, а́вгуста 17. деке́мвриа 22.
Евти́хий, ианнуа́риа 20. ма́рта 9. апри́ллиа 6. 21. ма́иа 28. а́вгуста 23. ное́мвриа 7.
Евти́х, а́вгуста 24.
Евфра́сий, апри́ллиа 28.
Евфроси́н, ма́иа 15. септе́мвриа 11.
Евпси́хий, апри́ллиа 9. септе́мвриа 7.
Евфи́мий, ианнуа́риа 20. ма́рта 11. апри́ллиа 1. иу́лиа 4. септе́мвриа 3. окто́вриа 15. деке́мвриа 26. 28.
З
Закхе́й, ное́мвриа 18.
Заха́риа, февруа́риа 8. ма́рта 24. септе́мвриа 5. деке́мвриа 5.
Зеви́н, февруа́риа 23.
Зи́на, ианнуа́риа 4. иу́ниа 22. септе́мвриа 27.
Зино́вий, окто́вриа 30.
Зино́н, ианнуа́риа 1. ма́рта 3. апри́ллиа 10. 12. 18. 28. иу́ниа 22. септе́мвриа 3. 6. 17. деке́мвриа 28.
Зои́л, ма́рта 3.
Зоси́ма, ианнуа́риа 4. ма́рта 1. апри́ллиа 4. 17. иу́ниа 4. 8. 19. септе́мвриа 19. 28.
Зо́тик, апри́ллиа 18. а́вгуста 22. септе́мвриа 13. окто́вриа 21. деке́мвриа 23. 30.
И
Ига́фракс, ма́рта 26.
И́горь, иу́ниа 5.
Илиа́, ианнуа́риа 8. 14. февруа́риа 16. иу́лиа 20. септе́мвриа 13. 17. деке́мвриа 19.
Илиа́н, ма́рта 9.
Или́й, ма́рта 9.
Илиодо́р, септе́мвриа 28. ное́мвриа 19.
Иракла́мвон, или́ Иракле́мон, иу́ниа 12. деке́мвриа 2.
Ира́клий, ма́рта 9. ма́иа 18. окто́вриа 22.
Иродио́н, ианнуа́риа 4. апри́ллиа 8.
Иса́иа, ианнуа́риа 14. февруа́риа 16. ма́иа 9. 15.
Иско́й, ма́рта 26.
Иси́хий, февруа́риа 19. ма́рта 5. 9. ма́иа 10. иу́лиа 7. окто́вриа 3. ное́мвриа 7.
И
Иадо́р, февруа́риа 4.
Иакисхо́л, апри́ллиа 28.
Иа́ков, ианнуа́риа 4. 13. 29. ма́рта 4. 21. 24. апри́ллиа 10. 30. иу́ниа 30. а́вгуста 9. окто́вриа 9. 23. ное́мвриа 1. 26. 27.
Иамвли́х, а́вгуста 4. окто́вриа 22.
Ианики́т, иу́лиа 10.
Ианнуа́рий, апри́ллиа 21. 28.
Иа́сон, ианнуа́риа 4. ма́рта 19. апри́ллиа 28.
Игна́тий, ианнуа́риа 29. ма́иа 19. 28. септе́мвриа 27. окто́вриа 23. деке́мвриа 20.
Иезекии́ль, иу́лиа 21.
Иера́кс, иу́ниа 1. окто́вриа 28.
Иереми́а, ианнуа́риа 14. февруа́риа 16. ма́иа 1. окто́вриа 5.
Иереми́й, апри́ллиа 6.
Иерони́м, иу́ниа 15.
Иерофе́й, окто́вриа 4.
Иеро́н, ное́мвриа 7.
Иису́с [Нави́н], септе́мвриа 1.
Ила́рий, иу́лиа 12.
Иларио́н, ма́рта 28. иу́ниа 6. а́вгуста 18. окто́вриа 21. ное́мвриа 7.
Илли́рик, апри́ллиа 3.
И́ндис, септе́мвриа 3. деке́мвриа 28.
И́нна, ианнуа́риа 20. иу́ниа 20.
Инноке́нтий, иу́лиа 6. ное́мвриа 26.
Ипполи́т, ианнуа́риа 30. а́вгуста 13.
Ирина́рх, ное́мвриа 28.
Ирине́й, ма́рта 26. а́вгуста 13. 23.
Ирини́й, иу́ниа 5.
Исаа́кий, февруа́риа 14. ма́рта 22. ма́иа 1. а́вгуста 3.
Исаа́к, ианнуа́риа 14. апри́ллиа 12. ма́иа 18.
Иса́кий, апри́ллиа 21. септе́мвриа 21. ное́мвриа 20.
Иса́вр, иу́лиа 6.
Иси́дор, февруа́риа 4. ма́иа 14.
Исма́ил, иу́ниа 17.
Истука́рий, ное́мвриа 3.
Иувена́лий, иу́лиа 2.
Иувенти́н, септе́мвриа 5.
Иу́да, иу́ниа 19. 30.
Иулиа́н, ианнуа́риа 8. 29. февруа́риа 6. 16. ма́рта 16. иу́ниа 3. 21. иу́лиа 13. 28. а́вгуста 9. септе́мвриа 4. 12. 13. окто́вриа 7. 18.
Иу́лий, иу́ниа 21.
Иустиниа́н, ное́мвриа 14.
Иусти́н, иу́ниа 1.
Иу́ст, ианнуа́риа 4. иу́лиа 14. окто́вриа 1.
Иоа́д, ма́рта 1.
Иоаки́м, септе́мвриа 9.
Иоанни́кий, ное́мвриа 4.
Иоа́нн, ианнуа́риа 4. 7. 15. 22. 26. 27. 30. 31. февруа́риа 23. 24. 29. ма́рта 9. 20. 27. 29. 30. апри́ллиа 11. 12. 14. 18. 19. ма́иа 8. 19. 24. 25. 26. 29. иу́ниа 2. 12. 13. 19. 24. 26. 28. 30. иу́лиа 12. 18. 21. 30. а́вгуста 4. 9. 18. 29. 30. септе́мвриа 2. 7. 14. 23. 26. окто́вриа 3. 12. 19. 22. 28. ное́мвриа 1. 9. 12. 13. 20. 28. деке́мвриа 2. 3. 4. 7. 29.
Иоаса́ф, ное́мвриа 19.
И́ов, ма́иа 6.
Иои́ль, окто́вриа 19.
Ио́на, ма́рта 28. 31. ма́иа 27. иу́ниа 15. септе́мвриа 22. окто́вриа 5. ное́мвриа 5.
Ио́сиф, ианнуа́риа 4. 14. 26. апри́ллиа 4. септе́мвриа 9. ное́мвриа 3. 20.
Иоси́й, о́ный же Ио́сиф, ианнуа́риа 4.
К
Каллима́х, ма́иа 6. ное́мвриа 7.
Каллини́к, ма́иа 24. иу́лиа 29. а́вгуста 23. ное́мвриа 7. деке́мвриа 14.
Каллио́пий, апри́ллиа 7.
Каллистра́т, септе́мвриа 27.
Ка́ллист, ма́рта 6.
Калу́ф, ма́иа 19.
Канди́д, ианнуа́риа 21. ма́рта 9.
Кантидиа́н, а́вгуста 5.
Канти́дий, а́вгуста 5.
Капи́тон, ма́рта 7. а́вгуста 12.
Карио́н, деке́мвриа 5.
Ка́рп, ианнуа́риа 4. ма́иа 26. окто́вриа 13.
Карте́рий, ианнуа́риа 8.
Кассиа́н, февруа́риа 29. ма́иа 21.
Касто́рий, деке́мвриа 18.
Ка́стор, септе́мвриа 18.
Кастри́хий, ное́мвриа 7.
Касту́л, деке́мвриа 18.
Кате́рий, ное́мвриа 3.
Кату́н, а́вгуста 1.
Келести́н, апри́ллиа 8.
Келси́й, ианнуа́риа 8. окто́вриа 14.
Кенсори́н, ианнуа́риа 1.
Кеса́рий, ма́рта 9. окто́вриа 7. ное́мвриа 1.
Ке́сарь, ма́рта 1. деке́мвриа 8.
Ки́рик, иу́лиа 15.
Ки́фа, ма́рта 30. деке́мвриа 8.
Ки́ндей, иу́лиа 11. а́вгуста 1.
Кинтилиа́н, или́ Квинтилиа́н апри́ллиа 28.
Кио́н, септе́мвриа 4.
Клавдиа́н, февруа́риа 3. ное́мвриа 7.
Клавди́й, ианнуа́риа 31. ма́рта 9. 10. 19. иу́ниа 3. а́вгуста 11. окто́вриа 29. деке́мвриа 18.
Клеони́к, ма́рта 3.
Клео́па, ианнуа́риа 4.
Кли́мент, ианнуа́риа 4. 23. апри́ллиа 22. септе́мвриа 10. ное́мвриа 25.
Кодра́т, ианнуа́риа 4. ма́рта 10. апри́ллиа 21. септе́мвриа 21.
Кои́нт, иу́лиа 6.
Конко́рдий, иу́ниа 4.
Ко́нон, ма́рта 5. 6.
Ко́прий, иу́лиа 9. септе́мвриа 24.
Корни́лий, ма́иа 19. септе́мвриа 13.
Корну́т, септе́мвриа 12.
Корона́т, а́вгуста 17.
Косма́, апри́ллиа 18. иу́лиа 1. а́вгуста 3. окто́вриа 12. 17. ное́мвриа 1.
Крискентиа́н, иу́ниа 7.
Криске́нт, ианнуа́риа 4. ма́рта 10. апри́ллиа 13. иу́лиа 30.
Кри́сп, ианнуа́риа 4.
Крони́д, ма́рта 23. септе́мвриа 13.
Куа́рт, или́ Ква́рт, ианнуа́риа 4. ное́мвриа 10.
Ку́кша, а́вгуста 27.
Ку́фий, а́вгуста 11.
Константи́н, ма́рта 5. 6. ма́иа 21. иу́ниа 5. иу́лиа 3. септе́мвриа 19. окто́вриа 22. деке́мвриа 26.
Киприа́н, ма́рта 10. ма́иа 10. 27. а́вгуста 17. 31. септе́мвриа 16. окто́вриа 2.
Кириа́к, ма́иа 2. иу́ниа 7. 24. а́вгуста 1. септе́мвриа 6. 29. окто́вриа 28.
Кири́лл, ианнуа́риа 18. февруа́риа 4. 14. ма́рта 9. 18. 21. 29. апри́ллиа 28. ма́иа 11. иу́ниа 9. иу́лиа 9. септе́мвриа 6.
Кири́н, иу́лиа 6.
Кирио́н, ма́рта 9. Ки́р, ианнуа́риа 31. иу́ниа 28.
Л
Ла́зарь, иу́ниа 15. иу́лиа 17. окто́вриа 17. ное́мвриа 7. 17.
Ла́мпад, иу́лиа 5.
Лаодики́й, ма́иа 13.
Ла́ргий, иу́ниа 7.
Лавре́нтий, ианнуа́риа 29. а́вгуста 10.
Ла́вр, а́вгуста 18.
Ле́в, февруа́риа 18. 20.
Лео́нтий, ианнуа́риа 22. ма́рта 9. апри́ллиа 24. ма́иа 23. иу́ниа 18. иу́лиа 10. а́вгуста 1. 9. септе́мвриа 13. окто́вриа 17.
Ле́онт, ианнуа́риа 22.
Леони́д, ма́рта 10. апри́ллиа 16. иу́ниа 5. а́вгуста 8.
Левки́й, иу́ниа 20. а́вгуста 17. деке́мвриа 14.
Ливе́рий, а́вгуста 27.
Лимне́й, или́ Лимни́й, февруа́риа 22.
Ли́н, ианнуа́риа 4. ное́мвриа 5.
Ло́ггин, апри́ллиа 24. иу́ниа 24. окто́вриа 16. ное́мвриа 7.
Лука́, ианнуа́риа 4. 29. февруа́риа 7. апри́ллиа 22. иу́лиа 1. септе́мвриа 7. окто́вриа 18. ное́мвриа 6. деке́мвриа 11.
Лукиа́н, иу́ниа 3. иу́лиа 7. септе́мвриа 13. окто́вриа 15.
Луки́й, ианнуа́риа 4. септе́мвриа 10.
Лукиллиа́н, иу́ниа 3.
Лу́пп, а́вгуста 23.
Ло́т, окто́вриа 9.
Ликарио́н, февруа́риа 6.
Лисима́х, ма́рта 9.
М
Ма́гн, апри́ллиа 29.
Мака́рий, ианнуа́риа 14. 19. февруа́риа 19. ма́рта 17. апри́ллиа 1. ма́иа 1. 26. иу́лиа 25. септе́мвриа 6. ное́мвриа 23.
Македо́ний, ианнуа́риа 24.
Македо́н, ма́рта 23.
Макро́вий, септе́мвриа 13.
Малахи́а, ианнуа́риа 3.
Ма́лх, ма́рта 26.
Ма́мант, септе́мвриа 2. ное́мвриа 7.
Мамми́й, апри́ллиа 28.
Ману́ил, ианнуа́риа 22. ма́рта 27. иу́ниа 17.
Марда́рий, деке́мвриа 13.
Мардо́ний, септе́мвриа 3. деке́мвриа 28.
Мариа́в, апри́ллиа 9.
Мари́н, ма́рта 17. иу́лиа 6. а́вгуста 7. окто́вриа 18. деке́мвриа 16.
Маркелли́н, деке́мвриа 18.
Марке́лл, февруа́риа 9. ма́рта 1. иу́ниа 7. а́вгуста 1. 14. ное́мвриа 15. деке́мвриа 29.
Маркиа́н, ианнуа́риа 10. 18. иу́ниа 5. иу́лиа 13. а́вгуста 9. окто́вриа 25. 30. ное́мвриа 2.
Ма́рко или́ Ма́рк, ианнуа́риа 4. 14. ма́рта е. 29. апри́ллиа 5. 25. иу́лиа 3. септе́мвриа 27. 28. окто́вриа 27. 30. деке́мвриа 18. 29.
Марса́лий, апри́ллиа 28.
Мартиниа́н, февруа́риа 13. апри́ллиа 11. а́вгуста 4. окто́вриа 22.
Марти́н, апри́ллиа 14. окто́вриа 12.
Марти́рий, окто́вриа 25.
Мару́ф, февруа́риа 16.
Ма́р, ианнуа́риа 25.
Ма́рон, февруа́риа 14.
Матфе́й, иу́ниа 1. окто́вриа 5. ное́мвриа 16.
Матфи́й, иу́ниа 1. а́вгуста 9.
Максиа́н, иу́ниа 3.
Максимиа́н, апри́ллиа 21. ное́мвриа 7.
Максимилиа́н, а́вгуста 4. окто́вриа 22.
Макси́м, ианнуа́риа 21. февруа́риа 6. 19. апри́ллиа 10. 28. 30. ма́иа 14. иу́лиа 30. а́вгуста 11. 13. септе́мвриа 5. 15. окто́вриа 9. 28. ное́мвриа 11. 22.
Маври́кий, февруа́риа 22. иу́лиа 10.
Ма́вр, ма́рта 19. иу́ниа 7.
Мавси́ма, ианнуа́риа 23.
Меди́мн, септе́мвриа 5.
Меласи́пп, ное́мвриа 7.
Меле́тий, февруа́риа 12. ма́иа 24. септе́мвриа 21.
Мелевси́пп, ианнуа́риа 16.
Мелито́н, ма́рта 9.
Ме́мнон, апри́ллиа 29. а́вгуста 20.
Мена́ндр, ма́иа 19.
Мене́а, иу́лиа 10.
Мени́гн, ное́мвриа 22.
Мерку́рий, ное́мвриа 24.
Ме́ртий, ианнуа́риа 12.
Мефо́дий. апри́ллиа 6. ма́иа 11. иу́ниа 4. 14. 20.
Ми́на, ианнуа́риа 5. февруа́риа 17. апри́ллиа 12. а́вгуста 25. ное́мвриа 11. деке́мвриа 10.
Минео́н, а́вгуста 1.
Минсифе́й, а́вгуста 1.
Митрофа́н, иу́ниа 4. ное́мвриа 23.
Миа́н, септе́мвриа 4.
Мили́ссен, ма́рта 6.
Мили́й, ное́мвриа 10.
Мира́кс, деке́мвриа 11.
Мисаи́л, деке́мвриа 17.
Михаи́л, ианнуа́риа 11. февруа́риа 14. ма́иа 21. 23. иу́лиа 12. септе́мвриа 6. 20. 30. окто́вриа 1. ное́мвриа 8. 22. деке́мвриа 18.
Михе́й, ианнуа́риа 5. а́вгуста 14.
Моде́ст, иу́ниа 15. деке́мвриа 18.
Му́ко, иу́лиа 30.
Моки́й, ианнуа́риа 29. ма́иа 11. иу́лиа 3.
Моисе́й, ианнуа́риа 14. февруа́риа 23. иу́лиа 26. а́вгуста 28. септе́мвриа 4.
Мигдо́ний, септе́мвриа 3. деке́мвриа 28.
Ми́рон, а́вгуста 8. 17.
Н
Наза́рий, окто́вриа 4.
Нарки́сс, ианнуа́риа 4. окто́вриа 31.
Нау́м, деке́мвриа 1.
Нафана́ил, апри́ллиа 22.
Некта́рий, ное́мвриа 29.
Неофи́т, ианнуа́риа 21. а́вгуста 22.
Не́стор, февруа́риа 28. ма́рта 1. окто́вриа 27.
Нео́н, ианнуа́риа 16. апри́ллиа 24. 28. септе́мвриа 28. окто́вриа 29.
Ни́рса, ное́мвриа 20.
Ни́фонт, апри́ллиа 8. деке́мвриа 23.
Ника́ндр, ма́рта 15. иу́ниа 5. септе́мвриа 24. ное́мвриа 4. 7.
Никано́р, ианнуа́риа 4. иу́лиа 28. деке́мвриа 28.
Ники́та, ианнуа́риа 31. ма́рта 20. апри́ллиа 3. 1. ма́иа 24. 28. септе́мвриа 9. 15. окто́вриа 13.
Ники́фор, ианнуа́риа 31. февруа́риа 9. ма́рта 10. 13. апри́ллиа 9. иу́ниа 2. ное́мвриа 13.
Никоди́м, а́вгуста 2. окто́вриа 31.
Нико́ла, [то́ же что́ Никола́й] окто́вриа 14.
Никола́й, февруа́риа 4. ма́рта 9. ма́иа 9. иу́лиа 27. деке́мвриа 6. 24.
Никостра́т, деке́мвриа 18.
Ни́кон, ма́рта 23. септе́мвриа 28. ное́мвриа 7. 17. деке́мвриа 11.
Ни́л, ма́иа 27. септе́мвриа 17. ное́мвриа 12. деке́мвриа 7.
Ни́т, окто́вриа 28.
Никтополио́н, ное́мвриа 3.
О
Олимпа́н или́ Оли́мп, ианнуа́риа 4. ное́мвриа 10.
Оли́мпий, иу́лиа 30.
Они́сий, ма́рта 5.
Они́сим, ианнуа́риа 4. февруа́риа 15. ма́иа 10. иу́лиа 14.
Ониси́фор, ианнуа́риа 4. септе́мвриа 7. ное́мвриа 9. деке́мвриа 8.
Ону́фрий, иу́ниа 12. иу́лиа 21.
Оре́нтий, иу́ниа 24.
Оре́ст, ное́мвриа 10. деке́мвриа 13.
Остри́хий, ное́мвриа 7.
П
Пагкра́тий или́ Панкра́тий, февруа́риа 9. иу́лиа 9.
Пагха́рий или́ Панха́рий, ма́рта 19.
Паи́сий, иу́ниа 19.
Пакто́вий, ное́мвриа 3.
Палла́дий, ианнуа́риа 28. ное́мвриа 27.
Па́мва, иу́лиа 18.
Па́мвон, иу́ниа 5.
Памфало́н, ма́иа 17.
Памфами́р, ма́иа 17.
Памфи́л, февруа́риа 16. а́вгуста 12.
Пансо́фий, ианнуа́риа 15.
Пантелеи́мон, иу́лиа 27.
Па́па, ма́рта 16. септе́мвриа 14.
Па́пий, ианнуа́риа 31. февруа́риа 3. ма́рта 10. иу́ниа 7. иу́лиа 7.
Папи́ла, окто́вриа 13.
Парамо́н, ное́мвриа 29.
Па́рд, деке́мвриа 15.
Париго́рий, ианнуа́риа 29.
Парме́ний, иу́лиа 1.
Парме́н, ианнуа́риа 4. иу́лиа 28.
Паро́д, ианнуа́риа 22.
Парфе́ний, февруа́риа 7.
Пасикра́т, апри́ллиа 24.
Пата́пий, деке́мвриа 8.
Патерму́фий, иу́лиа 9. септе́мвриа 17.
Патри́кий, ма́рта 20. ма́иа 19.
Патро́в, ианнуа́риа 4. ное́мвриа 5.
Патро́кл, а́вгуста 17.
Пафну́тий, февруа́риа 15. ма́иа 1. септе́мвриа 25.
Пахо́мий, ма́иа 15.
Па́вел, ианнуа́риа 10. 14. 15. февруа́риа 16. ма́рта 4. 7. 10. ма́иа 18. иу́ниа 3. 28. 29. иу́лиа 16. а́вгуста 17. 30. септе́мвриа 10. окто́вриа 4. ное́мвриа 6. деке́мвриа 7. 15. 23.
Павли́н, ианнуа́риа 23. ма́иа 18.
Павсика́кий, ма́иа 13.
Павсили́п, апри́ллиа 8.
Пе́лий, септе́мвриа 17.
Перегри́н, иу́лиа 6. 7.
Пе́тр, ианнуа́риа 9. 12. 13. 16. 22. 26. февруа́риа 1. ма́иа 3. 18. иу́ниа 12. 25. 29. 30. иу́лиа 1. а́вгуста 9. 24. септе́мвриа 3. 5. 10. 13. 22. 23. окто́вриа 4. 5. 9. ное́мвриа 25. деке́мвриа 21. 28.
Пео́н, иу́ниа 1.
Пига́сий, ное́мвриа 2.
Пи́мен, а́вгуста 7. 27.
Пи́нна, ианнуа́риа 20. иу́ниа 20.
Пио́ний, ма́рта 11.
Пи́ст, а́вгуста 21.
Плато́н, апри́ллиа 5. ное́мвриа 18.
Полу́вий, ма́иа 12.
Полие́н, ма́иа 19. а́вгуста 18.
Полие́вкт, ианнуа́риа 9. деке́мвриа 19.
Полика́рп, февруа́риа 23. апри́ллиа 2. иу́лиа 24.
Полихро́ний, февруа́риа 23. иу́лиа 1. окто́вриа 7.
Помпе́й, иу́лиа 7.
Помпии́й, апри́ллиа 10. окто́вриа 28.
Помпи́й, деке́мвриа 23.
По́нтий, а́вгуста 5.
Попли́й, ианнуа́риа 25.
Порфи́рий, февруа́риа 10. 16. 26. септе́мвриа 15. ное́мвриа 9.
Поти́т, иу́лиа 1.
Прилидиа́н, септе́мвриа 4.
При́ск, ма́рта 9. септе́мвриа 21.
Про́в, окто́вриа 12. деке́мвриа 19.
Проке́сс, апри́ллиа 11.
Про́кл, ианнуа́риа 14. иу́лиа 12. ное́мвриа 20.
Проко́пий, февруа́риа 27. иу́лиа 8. ное́мвриа 22.
Проку́л, апри́ллиа 21. иу́лиа 30.
Прота́сий, окто́вриа 14.
Проте́рий, февруа́риа 28.
Про́хор, ианнуа́риа 4. февруа́риа 10. иу́лиа 28.
Протоге́н, а́вгуста 25.
Протолео́н, апри́ллиа 23.
Про́т, деке́мвриа 24.
Пу́д, ианнуа́риа 4. апри́ллиа 15.
Пупли́й, ма́рта 13. 15. апри́ллиа 5.
Р
Раву́ла, февруа́риа 19.
Разу́мник, деке́мвриа 12.
Ре́ас, ма́рта 26.
Ревока́т, февруа́риа 1.
Ри́мма, ианнуа́риа 20. иу́ниа 20.
Ри́кс, иу́лиа 6.
Родио́н, ианнуа́риа 4. ное́мвриа 10.
Родопиа́н, апри́ллиа 29.
Русти́к, окто́вриа 3.
Руфи́н, ма́рта 10. апри́ллиа 7. иу́лиа 6.
Ру́ф, ианнуа́риа 4. апри́ллиа 8. 29. иу́лиа 6.
Рома́н, ианнуа́риа 29. ма́иа 2. иу́лиа 19. 24. окто́вриа 1. ное́мвриа 18. 19. 27.
Роми́л, ма́рта 15. септе́мвриа 6.
С
Са́вва, ианнуа́риа 12. 14. апри́ллиа 15. 24. а́вгуста 27. 28. окто́вриа 1. деке́мвриа 3. 5.
Савва́тий, септе́мвриа 19. 27.
Саве́л, иу́ниа 17.
Саве́рий, ное́мвриа 20.
Сави́н, ианнуа́риа 1. ма́рта 13. 16. ма́иа 12. окто́вриа 15.
Садо́к, февруа́риа 20. окто́вриа 19.
Сакердо́н, ма́рта 9.
Салама́н, ианнуа́риа 23.
Саме́й, ианнуа́риа 9.
Самуи́л, февруа́риа 16. а́вгуста 20.
Само́н, ное́мвриа 15.
Сампсо́н, иу́ниа 27.
Сарви́л, септе́мвриа 5. окто́вриа 15. 28.
Сасо́ний, ное́мвриа 20.
Сатори́н, ма́рта 10.
Саторни́й, апри́ллиа 28.
Саторни́л, февруа́риа 1.
Саторни́н, иу́лиа 7. деке́мвриа 23.
Сатурни́н, иу́ниа 7.
Сати́р, февруа́риа 1.
Севастиа́н, февруа́риа 26. деке́мвриа 18.
Севери́н, иу́ниа 4.
Севериа́н, ма́рта 9. апри́ллиа 18. иу́ниа 4.
Севириа́н, а́вгуста 22. септе́мвриа 9.
Севи́р, иу́ниа 27. а́вгуста 20.
Секу́нд, февруа́риа 1.
Селевки́й, февруа́риа 16.
Селе́вк, септе́мвриа 13.
Сели́ний, иу́ниа 5.
Сенни́с, иу́лиа 1.
Серапио́н, ианнуа́риа 31. ма́рта 16. ма́иа 14. 24. иу́лиа 13. а́вгуста 18. септе́мвриа 13.
Серафи́м, ианнуа́риа 2. иу́лиа 19.
Серафио́н, ма́рта 10.
Се́ргий, ианнуа́риа 14. ма́рта 20. иу́ниа 28. иу́лиа 5. септе́мвриа 11. 25. окто́вриа 7.
Си́вел, а́вгуста 5.
Си́гиц, ма́рта 26.
Си́ла, ианнуа́риа 4. ма́рта 26. иу́лиа 1.
Сила́н, иу́ниа 4.
Силва́н, ианнуа́риа 29. ма́иа 4. окто́вриа 14.
Силве́стр, ианнуа́риа 2.
Силуа́н, ианнуа́риа 4. иу́лиа 10. 1.
Си́мон, ма́иа 10. иу́ниа 1.
Сиони́й, ианнуа́риа 22.
Сиси́ний, ма́рта 9. иу́ниа 7. иу́лиа 10. ное́мвриа 23.
Сисо́й, иу́лиа 6.
Си́кст, а́вгуста 10.
Смара́гд, ма́рта 9. иу́ниа 7.
Солохо́н, ма́иа 17.
Сонири́л, ма́рта 26.
Софо́ниа, деке́мвриа 3.
Спевси́пп, ианнуа́риа 16.
Спиридо́н, окто́вриа 31. деке́мвриа 12.
Стахи́й, ианнуа́риа 4. окто́вриа 31.
Стефа́н, ианнуа́риа 4. 14. ма́рта 28. апри́ллиа 26. 27. ма́иа 17. 24. иу́лиа 13. 14. а́вгуста 2. септе́мвриа 15. окто́вриа 28. ное́мвриа 28. деке́мвриа 9. 15. 17. 27.
Стратони́к, ианнуа́риа 13. септе́мвриа 13.
Страто́н, а́вгуста 17.
Страто́р, септе́мвриа 9.
Суи́мвл, ма́рта 26.
Созо́нт, септе́мвриа 7.
Сокра́т, апри́ллиа 21.
Сосипа́тр, ианнуа́риа 4. апри́ллиа 28. ное́мвриа 10.
Со́ссий, апри́ллиа 21.
Сосфе́н, ианнуа́риа 4. ма́рта 1. септе́мвриа 16. деке́мвриа 8.
Софро́ний, ма́рта 11. деке́мвриа 9.
Симео́н, ианнуа́риа 4. 26. февруа́риа 3. 13. апри́ллиа 5. 17. 27. ма́иа 18. 24. иу́лиа 21. септе́мвриа 1.
Симфориа́н, деке́мвриа 18.
Т
Тара́сий, февруа́риа 25.
Тара́х, окто́вриа 12.
Татио́н, а́вгуста 24.
Таврио́н, ное́мвриа 7.
Тере́нтий, ма́рта 13. апри́ллиа 10. иу́ниа 21. окто́вриа 28.
Те́ртий, ианнуа́риа 4. окто́вриа 1. ное́мвриа 10.
Тиву́ртий, ное́мвриа 22. деке́мвриа 18.
Ти́грий, иу́ниа 16.
Тимола́й, ма́рта 15.
Тимофе́й, ианнуа́риа 4. 22. 24. февруа́риа 21. ма́иа 3. иу́ниа 10. а́вгуста 19. деке́мвриа 19.
Ти́мон, ианнуа́риа 4. иу́лиа 28. деке́мвриа 1.
Ти́т, ианнуа́риа 4. февруа́риа 27. апри́ллиа 2. а́вгуста 25.
Трагквилли́н, деке́мвриа 18.
Триви́мий, ма́рта 1.
Трифи́ллий, иу́ниа 13.
Трофи́м, ианнуа́риа 4. ма́рта 16. 18. апри́ллиа 15. иу́лиа 23. септе́мвриа 19.
Троа́дий, ма́рта 2.
Три́фон, февруа́риа 1. апри́ллиа 19.
Турво́н, ианнуа́риа 16.
Ти́хик, ианнуа́риа 4. деке́мвриа 8.
Ти́хон, иу́ниа 16. а́вгуста 13.
У
Уаленти́н [или́ Валенти́н], иу́лиа 6. 1.
Уа́лент [или́ Ва́леут], февруа́риа 16. ма́рта 9.
Уалериа́н [или́ Валериа́н], ианнуа́риа 21. септе́мвриа 13.
Уалле́рий [или́ Вале́рий], ма́рта 9. ное́мвриа 7.
Уа́р, окто́вриа 19.
Урва́н, ианнуа́риа 4. иу́ниа 23. септе́мвриа 4. 5. окто́вриа 31.
Урпасиа́н, ма́рта 9.
Ф
Фа́вий, а́вгуста 5.
Фанти́н, а́вгуста 1.
Фарму́фий, апри́ллиа 11.
Фарна́кий, иу́ниа 20.
Фавстиа́н, апри́ллиа 28.
Фа́вст, апри́ллиа 21. ма́иа 24. а́вгуста 3. септе́мвриа 6. окто́вриа 4.
Филики́ссим, а́вгуста 10.
Фи́ликс, иу́лиа 6.
Фила́грий, февруа́риа 9.
Филаде́лф, ма́иа 10.
Филаре́т, деке́мвриа 1.
Филете́р, деке́мвриа 30.
Филимо́н, ианнуа́риа 4. февруа́риа 19. апри́ллиа 29. ное́мвриа 22. деке́мвриа 14.
Фили́т, ма́рта 23.
Фили́пп, ианнуа́риа 4. 9. иу́ниа 30. иу́лиа 10. а́вгуста 17. окто́вриа 5. 11. ное́мвриа 14.
Фи́л, ма́рта 26.
Филого́ний, деке́мвриа 20.
Филокти́мон, ма́рта 9.
Филоло́г, ианнуа́риа 4. ное́мвриа 5.
Филосо́ф, ма́иа 31.
Филофе́й, ианнуа́риа 29. септе́мвриа 15.
Филуме́н, ное́мвриа 29.
Финее́с, ма́рта 12.
Фирми́н, иу́ниа 24.
Фи́рмос, иу́ниа 24.
Флавиа́н, февруа́риа 18.
Фла́вий, ма́рта 9.
Фле́гонт, ианнуа́риа 4. апри́ллиа 8.
Флоре́нтий, а́вгуста 23. окто́вриа 13.
Фло́р, а́вгуста 18. деке́мвриа 18.
Форви́н, апри́ллиа 5.
Фронта́сий, иу́ниа 4.
Фруме́нтий, ное́мвриа 1.
Фулвиа́н, ное́мвриа 16.
Фуртуна́т, [или́ Фортуна́т] ианнуа́риа 4.
Фуси́к, апри́ллиа 17.
Фо́ка, иу́лиа 22. септе́мвриа 22.
Фости́рий, ианнуа́риа 5.
Фо́тий, ма́иа 27. иу́лиа 2. а́вгуста 9. 12.
Фоти́н, февруа́риа 22.
Фо́т, окто́вриа 28.
Х
Харала́мпий, февруа́риа 10.
Хари́сим, а́вгуста 22.
Харито́н, иу́ниа 1. септе́мвриа 9. 28.
Хери́мон, а́вгуста 16. окто́вриа 4.
Христофо́р, апри́ллиа 19. ма́иа 9. а́вгуста 30.
Хриса́нф, ма́рта 19.
Хрисого́н, деке́мвриа 22.
Хрисо́тель, иу́лиа 1.
Худио́н, ма́рта 9.
Хуздаза́т [или́ усфаза́н] апри́ллиа 17.
О
О́р, а́вгуста 7.
Оси́а, а́вгуста 27. окто́вриа 17.
КС
Кса́нфий, ма́рта 9. ное́мвриа 7.
Ксенофо́нт, ианнуа́риа 26.
ПС
Псо́й, а́вгуста 9.
Ф
Фадде́й, ианнуа́риа 4. а́вгуста 21. деке́мвриа 29.
Фа́л, ма́рта 16.
Фалале́й, февруа́риа 27. ма́иа 20.
Фала́ссий, февруа́риа 22.
Фавма́сий, апри́ллиа 29.
Феаге́н, ное́мвриа 7.
Феме́лий, ное́мвриа 7.
Фемистокле́й, деке́мвриа 21.
Феоге́н, ианнуа́риа 2.
Феогни́д, апри́ллиа 29.
Фео́гний, а́вгуста 21.
Феогно́ст, ма́рта 14.
Феодо́сий, ианнуа́риа 11. 28. февруа́риа 5. ма́рта 27. ма́иа 3. а́вгуста 14. септе́мвриа 9.
Феодо́т, февруа́риа 19. ма́рта 2. апри́ллиа 29. ма́иа 18. иу́ниа 7. иу́лиа 4. септе́мвриа 2. 15. ное́мвриа 7.
Феодо́х, ное́мвриа 7.
Феоду́л, ианнуа́риа 14. февруа́риа 16. ма́рта 9. апри́ллиа 5. ма́иа 2. иу́ниа 18. окто́вриа 28. ное́мвриа 7. деке́мвриа 3. 23.
Феодори́т, ма́рта 8.
Фео́дор, ианнуа́риа 26. февруа́риа 8. 17. ма́рта 5. 6. апри́ллиа 10. 20. 21. 22. ма́иа 16. 21. 24. иу́ниа 5. 8. 15. иу́лиа 4. 9. 12. а́вгуста 11. септе́мвриа 4. 5. 12. 19. 20. ное́мвриа 7. 11. 23. деке́мвриа 3. 27.
Феоктири́ст, [Феостири́кт], февруа́риа 29.
Феокти́ст, ианнуа́риа 4. септе́мвриа 3. окто́вриа 2.
Феопе́мт, ианнуа́риа 5.
Феопи́ст, септе́мвриа 20.
Феопре́пий, ма́рта 23. а́вгуста 22.
Феостири́кт, ное́мвриа 10.
Феости́х, апри́ллиа 29.
Феоте́кн, окто́вриа 10.
Феоти́х, деке́мвриа 14.
Феофа́н, ма́рта 12. иу́ниа 10. септе́мвриа 9. 29. окто́вриа 11.
Фео́фил, ианнуа́риа 8. 30. февруа́риа 6. ма́рта 6. 9. иу́ниа 12. иу́лиа 23. септе́мвриа 3. окто́вриа 10. ное́мвриа 7. деке́мвриа 2. 28. 29.
Феофила́кт, ма́рта 8.
Ферапо́нт, ма́иа 25. 27.
Фе́рм, ма́рта 26.
Феспе́сий, ное́мвриа. 20.
Фео́на, ианнуа́риа 5. апри́ллиа 5. 19.
Фифаи́л, септе́мвриа 5.
Фома́, ма́рта 21. апри́ллиа 24. иу́ниа 1. иу́лиа 7. окто́вриа 6. деке́мвриа 10.
Фи́рс, а́вгуста 17. деке́мвриа 14.
И
Иаки́нф, иу́лиа 3. 18.
Ипа́тий, ианнуа́риа 14. ма́рта 31. иу́ниа 3. 18. септе́мвриа 21. ное́мвриа 20.
Ипере́хий, иу́ниа 5.
Ипери́хий, ианнуа́риа 29.
ИМЕНА́ ЖЕ́НСКИЯ.
А
Ага́пиа, апри́ллиа 16.
Ага́фиа, февруа́риа 5. деке́мвриа 28.
Агафокли́а, септе́мвриа 17.
Агафони́ка, окто́вриа 13.
Агни́а, ианнуа́риа 21.
Агрипи́на, иу́ниа 23.
Акили́на, апри́ллиа 7. иу́ниа 13.
Алекса́ндра, ма́рта 20. апри́ллиа 23. ма́иа 18. ное́мвриа 6.
Алевти́на [Валенти́на], иу́лиа 16.
А́лла, ма́рта 26.
Анастаси́а, ма́рта 10. апри́ллиа 15. окто́вриа 29. 30. деке́мвриа 22.
Анимаи́са, или́ Анимаи́да, ма́рта 26.
А́нна, февруа́риа 3. ма́рта 26. иу́ниа 13. иу́лиа 5. 25. а́вгуста 28. септе́мвриа 9. окто́вриа 22. 29. ное́мвриа 20. деке́мвриа 9.
Антони́на, ма́рта 1. иу́ниа 10. 13.
Анфи́са, иу́лиа 27. а́вгуста 27.
Анфи́а, деке́мвриа 15.
Анфу́са, апри́ллиа 12. а́вгуста 22.
Ани́сиа, деке́мвриа 1.
Аполлина́риа, ианнуа́риа 5.
Апфи́а, февруа́риа 19. ное́мвриа 22.
Ариа́дна, септе́мвриа 18.
Арте́миа, иу́ниа 7.
Архела́а, иу́ниа 6.
Аскитре́а, апри́ллиа 17.
Асклиа́да [Асклипиодо́та], септе́мвриа 15.
Асклипиодо́та, февруа́риа 19.
Афана́сиа, ианнуа́риа 31. апри́ллиа 12. окто́вриа 9.
А́вгуста, ное́мвриа 24.
В
Варва́ра, деке́мвриа 4.
Васили́сса, ианнуа́риа 8. ма́рта 10. апри́ллиа 15. 16. септе́мвриа 3.
Ва́сса, а́вгуста 21.
Веве́а, окто́вриа 15.
Вирине́а, [Верони́ка], окто́вриа 4.
Ве́ра, септе́мвриа 17.
Г
Гаа́фа, ма́рта 26.
Гаиани́а, септе́мвриа 30.
Га́ли, ма́рта 10.
Гали́на, ма́рта 10. апри́ллиа 16.
Глафи́ра, апри́ллиа 26.
Глике́риа, ма́иа 13. окто́вриа 22.
Голинду́ха, иу́лиа 3. 12.
Д
Да́риа, ма́рта 19.
До́мна, септе́мвриа 3. деке́мвриа 28.
Домни́ка, ианнуа́риа 8. окто́вриа 12.
Домни́на, ма́рта 1. окто́вриа 4.
Дроси́да, ма́рта 22.
Дукли́да, ма́рта 26.
Дорофе́а, февруа́риа 6.
Е
Екатери́на, ное́мвриа 24.
Еле́на, ма́иа 21. 26. иу́лиа 11.
Еликони́да, ма́иа 28.
Елисаве́та, Елисаве́фа, апри́ллиа 24. септе́мвриа 5. окто́вриа 22.
Енна́фа, февруа́риа 10.
Еписти́ма, ное́мвриа 5.
Епиха́риа, септе́мвриа 27.
Ермиони́а, септе́мвриа 4.
Еротии́да, окто́вриа 27.
Ева́нфиа, септе́мвриа 11.
Евву́ла, ма́рта 1.
Евге́ниа, деке́мвриа 24
Евдоки́а, ма́рта 1. иу́лиа 7. а́вгуста 4.
Евдокси́а, ианнуа́риа 31.
Евла́лиа, а́вгуста 22.
Евлампи́а. окто́вриа 10.
Евни́киа, окто́вриа 28.
Евпракси́а, ианнуа́риа 12. иу́лиа 25.
Евсе́виа, ианнуа́риа 24.
Евсто́лиа, ное́мвриа 9.
Евтро́пиа, окто́вриа 1.
Евфи́миа, ма́рта 20. иу́лиа 11. септе́мвриа 16.
Евфраси́а, ианнуа́риа 19. ма́рта 20. ма́иа 18.
Евфроси́ниа, февруа́риа 15. ма́иа 23. иу́ниа 25. иу́лиа 7. септе́мвриа 25.
Евфа́лиа, ма́рта 2.
З
Зинаи́да, окто́вриа 11.
Зинови́а, окто́вриа 1.
Зо́а, февруа́риа 13. ма́иа 2. деке́мвриа 18.
И
Ирои́да, ма́рта 5.
И
И́а, септе́мвриа 11.
Ила́риа, ма́рта 19.
Ираи́да, септе́мвриа 23.
Ири́на, апри́ллиа 16. ма́иа 5. септе́мвриа 18.
Исидо́ра, ма́иа 10.
Иу́лиа, ма́иа 18. иу́лиа 16.
Иулиани́а, ма́рта 4. 20. иу́ниа 22. иу́лиа 6. а́вгуста 17. ное́мвриа 1. деке́мвриа 4.
Иули́тта, иу́лиа 15. 31.
Иу́ниа, ма́иа 17.
Иусти́на, окто́вриа 2.
Иови́лла, ианнуа́риа 16.
К
Каздо́а, септе́мвриа 29.
Кале́риа, иу́ниа 7.
Кали́са, апри́ллиа 16.
Калли́ста, февруа́риа 6. септе́мвриа 1.
Каллисфе́ниа, окто́вриа 4.
Капетоли́на, окто́вриа 27.
Каси́ниа, ное́мвриа 7.
Керки́ра, апри́ллиа 28.
Кикили́а, ное́мвриа 22.
Клавди́а, ма́рта 20. ма́иа 18. ное́мвриа 6. деке́мвриа 24.
Клеопа́тра, окто́вриа 19.
Конко́рдиа, а́вгуста 13.
Криске́нтиа, иу́ниа 15.
Ки́ра, февруа́риа 28.
Кириаки́а, иу́ниа 7. иу́лиа 7.
Кирие́на, ное́мвриа 1.
Кири́лла, иу́лиа 5.
Л
Лари́са, ма́рта 26.
Леони́лла, ианнуа́риа 16.
Луки́а, иу́лиа 6. деке́мвриа 13.
Луки́на, иу́ниа 7.
Любо́вь, септе́мвриа 17.
Людми́ла, септе́мвриа 16.
Лиди́а, ма́рта 23.
М
Макри́на, иу́лиа 19.
Маме́лфа, окто́вриа 5.
Мами́ка, ма́рта 26.
Мане́фа, ное́мвриа 13.
Мари́а, ианнуа́риа 26. февруа́риа 6. 12. апри́ллиа 1. иу́ниа 7. 9. иу́лиа 12. 22. а́вгуста 9. окто́вриа 29.
Мариа́мна, февруа́риа 17.
Мари́на, февруа́риа 28. иу́лиа 17.
Мариони́лла, ианнуа́риа 8.
Ма́рфа, февруа́риа 6. иу́ниа 9. иу́лиа 4. 6. септе́мвриа 1.
Мастри́диа, ное́мвриа 24.
Матро́на, ма́рта 20. 27. ма́иа 18. ное́мвриа 6. 9.
Ма́вра, ма́иа 3. окто́вриа 31.
Мела́ниа, деке́мвриа 31.
Мелити́на, септе́мвриа 16.
Минодо́ра, септе́мвриа 10.
Митродо́ра, септе́мвриа 10.
Му́за, ма́иа 16.
Моико́, ма́рта 26.
Миропи́а, деке́мвриа 2.
Н
Наде́жда, септе́мвриа 17.
Ната́лиа, а́вгуста 26.
Неони́ла, окто́вриа 28.
Ни́ка, ма́рта 10. апри́ллиа 16.
Ни́на, ианнуа́риа 14.
Но́нна, а́вгуста 5.
Нунехи́а, ма́рта 10. апри́ллиа 16.
Нимфодо́ра, септе́мвриа 10.
О
О́льга, иу́лиа 11.
Олимпиа́да, иу́лиа 25.
П
Параске́ва, иу́лиа 26. окто́вриа 14. 28.
Па́вла, февруа́риа 10. иу́ниа 3.
Пелаги́а, ма́иа 4. окто́вриа 7. 8.
Перпе́туа, февруа́риа 1.
Пиа́ма, ма́рта 3.
Платони́да, апри́ллиа 6.
Поликсе́ниа, септе́мвриа 23.
Попли́а, окто́вриа 9.
Препеди́гна, а́вгуста 11.
Приски́лла, иу́ниа 7.
Проску́диа, [или́ Просдо́ка], окто́вриа 4.
Пулхе́риа, септе́мвриа 10.
Р
Раи́са, септе́мвриа 5.
Рипсими́а, септе́мвриа 30.
Руфи́на, септе́мвриа 2.
С
Севастиа́на, септе́мвриа 16.
Серафи́ма, иу́лиа 29.
Си́ра, а́вгуста 24.
Снанду́лиа, ное́мвриа 3.
Соломони́а, а́вгуста 1.
Софи́а, септе́мвриа 17. 18.
Стефани́да, ное́мвриа 11.
Соса́нна, иу́ниа 6. а́вгуста 11.
Сосипа́тра, ное́мвриа 9.
Сигклитики́а, ианнуа́риа 5. окто́вриа 24.
Т
Таи́сиа, ма́иа 10. окто́вриа 8.
Татиа́на, ианнуа́риа 12.
Теку́са, ма́иа 18. ное́мвриа 6.
Трифе́на, ианнуа́риа 31.
У
Уаленти́на [или́ Валенти́на], февруа́риа 10.
Уирко́, ма́рта 26.
Ф
Фаи́на, ма́иа 18.
Фа́вста, февруа́риа 6.
Февро́ниа, иу́ниа 25.
Ферву́фа, апри́ллиа 4.
Филикита́та, февруа́риа 1.
Филица́та, ианнуа́риа 25.
Фи́ва, септе́мвриа 3.
Филиппи́а, апри́ллиа 21.
Филони́ла, окто́вриа 11.
Фоти́на, ма́рта 20.
Фоти́ниа, февруа́риа 13.
Х
Харие́сса, ма́рта 10. апри́ллиа 16.
Хари́та, иу́ниа 1.
Харити́на, окто́вриа 5.
Хиони́а, февруа́риа 6. апри́ллиа 16. иу́лиа 16. 16.
Христи́на, ма́рта 13. ма́иа 18. иу́лиа 24.
Христоду́ла, септе́мвриа 4.
Хриси́а, ианнуа́риа 30.
КС
Ксанфи́ппа, септе́мвриа 23.
Ксе́ниа, ианнуа́риа 24.
Ф
Фе́кла, иу́ниа 6. 9. а́вгуста 19. септе́мвриа 24. ное́мвриа 20.
Феодо́сиа, ма́рта 20. апри́ллиа 3. ма́иа 29.
Феодо́тиа, ианнуа́риа 31. иу́лиа 4. 29. септе́мвриа 17. окто́вриа 22. ное́мвриа 1. деке́мвриа 22.
Феоду́лиа, февруа́риа 5. септе́мвриа 25.
Феодо́ра, февруа́риа 11. ма́рта 10. апри́ллиа 5. 16. ма́иа 27. септе́мвриа 11. ное́мвриа 14. деке́мвриа 30.
Фео́зва, ианнуа́риа 10.
Феокти́ста, ианнуа́риа 31. ное́мвриа 9.
Феони́лла, окто́вриа 29.
Феописти́а, септе́мвриа 20.
Феофа́ниа, деке́мвриа 16.
Феофи́ла, деке́мвриа 28.
Фессалоники́а, ное́мвриа 7.
Фиве́а, септе́мвриа 5.
Фомаи́да, апри́ллиа 13.
Пасха́лиа а́збучная, зря́чая и неисхо́дная до конца́ ве́ка 
[А] Рождество́ Христо́во в четверто́к. мясоя́стия 4 неде́ли и 4 дни́. трио́дь почина́ется ианнуа́риа 11. мясопу́ст ианнуа́риа 25.
А́ще бу́дет високо́с:
Тогда́ Рождество́ Христо́во в сре́ду. мясоя́стия 4 неде́ли и 5 дне́й. трио́дь почне́тся ианнуа́риа 12. мясопу́ст вели́кий ианнуа́риа 26. Вруцеле́то г. евдоки́и в неде́лю 4-ю поста́. 40 му́ченик в понеде́льник 6-я неде́ли поста́. алекси́а во вто́рник 7-я неде́ли поста́. па́сха Христо́ва ма́рта 22. благове́щение в сре́ду све́тлыя неде́ли. преполове́ние пятьдеся́тницы апри́ллиа 15. в сре́ду 4 неде́ли по па́сце. Гео́ргиа в четверто́к 5-я неде́ли по па́сце. вознесе́ние апри́ллиа 30. Иоа́нна богосло́ва в пято́к 7 неде́ли по па́сце. пятьдеся́тница ма́иа 10. петро́в мясопу́ст ма́иа 17. Петро́ва поста́ 6 неде́ль. Петра́ в понеде́льник.
[Б] Рождество́ Христо́во в сре́ду. мясоя́стия 4 неде́ли и 5 дне́й. трио́дь почина́ется ианнуа́риа 12. мясопу́ст ианнуа́риа 26.
А́ще високо́с:
Рождество́ Христо́во во вто́рник. мясоя́стия 4 неде́ли и 6 дне́й. трио́дь почина́ется ианнуа́риа 13. мясопу́ст вели́кий ианнуа́риа 27. Вруцеле́то в. евдоки́и в суббо́ту 4 неде́ли поста́. 40 му́ченик в неде́лю 5-ю поста́. алекси́а в понеде́льник 7-я неде́ли поста́. па́сха Христо́ва ма́рта 23. благове́щение во вто́рник све́тлый. преполове́ние апри́ллиа 16. Гео́ргиа в сре́ду 5 неде́ли по па́сце. вознесе́ние ма́иа 1. Иоа́нна богосло́ва в четверто́к 7 неде́ли по па́сце. пятьдеся́тница ма́иа 11. петро́в мясопу́ст ма́иа 18. Петро́ва поста́ 5 неде́ль и 6 дне́й. Петра́ в неде́лю.
[В] Рождество́ Христо́во во вто́рник. мясоя́стия 4 неде́ли и 6 дне́й. трио́дь почина́ется ианнуа́риа 13. мясопу́ст ианнуа́риа 27.
А́ще високо́с:
Рождество́ Христо́во в понеде́льник. мясоя́стия 5 неде́ль. трио́дь почина́ется ианнуа́риа 14. мясопу́ст вели́кий ианнуа́риа 28. Вруцеле́то а. евдоки́и в пято́к 4 неде́ли поста́. 40 му́ченик в суббо́ту 5-я неде́ли поста́. алекси́а в неде́лю 6 поста́. па́сха Христо́ва ма́рта 24. благове́щение в понеде́льник све́тлый. преполове́ние апри́ллиа 17. Гео́ргиа во вто́рник 5 неде́ли по па́сце. вознесе́ние ма́иа 2. Иоа́нна Богосло́ва в сре́ду 7 неде́ли по па́сце. пятьдеся́тница ма́иа 12. Петро́в мясопу́ст ма́иа 19. Петро́ва поста́ 5 неде́ль и 5 дне́й. Петра́ в суббо́ту.
[Г] Рождество́ Христо́во в понеде́льник. мясоя́стия 5 неде́ль. трио́дь почина́ется ианнуа́риа 14. мясопу́ст вели́кий ианнуа́риа 28.
А́ще високо́с:
Рождество́ Христо́во в неде́лю. мясоя́стия 5 неде́ль и де́нь. трио́дь почина́ется ианнуа́риа 15. мясопу́ст вели́кий ианнуа́риа 29. Вруцеле́то з. евдоки́и в четверто́к 4-я неде́ли поста́. 40 му́ченик в пято́к 5 неде́ли поста́. алекси́а в суббо́ту 6 неде́ли поста́. па́сха Христо́ва ма́рта 25. благове́щение в вели́к де́нь. преполове́ние апри́ллиа 18. Гео́ргиа в понеде́льник 5 неде́ли по па́сце. вознесе́ние ма́иа 3. Иоа́нна богосло́ва во вто́рник 7 неде́ли по па́сце. пятьдеся́тница ма́иа 13. петро́в мясопу́ст ма́иа 20. Петро́ва поста́ 5 неде́ль и 4 дни́. Петра́ в пято́к.
[Д] Рождество́ Христо́во в неде́лю. мясоя́стия 5 неде́ль и де́нь. трио́дь почина́ется ианнуа́риа 15. мясопу́ст ианнуа́риа 29.
А́ще високо́с:
Рождество́ Христо́во в суббо́ту. мясоя́стия 5 неде́ль и 2 дни́. трио́дь почина́ется ианнуа́риа 16. мясопу́ст вели́кий ианнуа́риа 30. Вруцеле́то з. евдоки́и в сре́ду 4 неде́ли поста́. 40 му́ченик в четверто́к 5 неде́ли поста́. алекси́а в пято́к 6 неде́ли поста́. благове́щение в суббо́ту страстны́я неде́ли. па́сха Христо́ва ма́рта 26. преполове́ние апри́ллиа 19. Гео́ргиа в неде́лю 5-ю по па́сце. вознесе́ние ма́иа 4. Иоа́нна богосло́ва в понеде́льник 7 неде́ли по па́сце. пятьдеся́тница ма́иа 14. петро́в мясопу́ст ма́иа 21. Петро́ва поста́ 5 неде́ль и три́ дни́. Петра́ в четверто́к.
[Е] Рождество́ Христо́во в суббо́ту. мясоя́стия 5 неде́ль и 2 дни́. трио́дь почне́тся ианнуа́риа 16. мясопу́ст вели́кий ианнуа́риа 30.
А́ще високо́с:
Рождество́ Христо́во в пято́к. мясоя́стия 5 неде́ль и три́ дни́. трио́дь почне́тся ианнуа́риа 17. мясопу́ст вели́кий ианнуа́риа 31. Вруцеле́то е. евдоки́и во вто́рник 4 неде́ли поста́. 40 му́ченик в сре́ду 5 неде́ли поста́. алекси́а в четверто́к 6 неде́ли поста́. благове́щение в пято́к страстны́я неде́ли. па́сха Христо́ва ма́рта 27. преполове́ние апри́ллиа 20. Гео́ргиа в суббо́ту 4-ю по па́сце. вознесе́ние ма́иа 5. Иоа́нна богосло́ва в неде́лю 7-ю по па́сце. пятьдеся́тница ма́иа 15. петро́в мясопу́ст. Петро́ва поста́ 5 неде́ль и два́ дни́. Петра́ в сре́ду.
[Ж] Рождество́ Христо́во в пято́к. мясоя́стия 5 неде́ль и три́ дни́. трио́дь почне́тся ианнуа́риа 17. мясопу́ст ианнуа́риа 31.
А́ще високо́с:
Рождество́ Христо́во в четверто́к. мясоя́стия 5 неде́ль и 4 дни́. трио́дь почне́тся ианнуа́риа 18. мясопу́ст вели́кий февруа́риа 1. Вруцеле́то д. евдоки́и в понеде́льник 4 неде́ли поста́. 40 му́ченик во вто́рник 5 неде́ли поста́. алекси́а в сре́ду 6 неде́ли поста́. благове́щение в четверто́к страстны́я неде́ли. па́сха Христо́ва ма́рта 28. преполове́ние апри́ллиа 21. Гео́ргиа в пято́к 4 неде́ли по па́сце. вознесе́ние ма́иа 6. Иоа́нна богосло́ва в суббо́ту 6 неде́ли по па́сце. пятьдеся́тница ма́иа 16. петро́в мясопу́ст ма́иа 23. Петро́ва поста́ 5 неде́ль и де́нь. Петра́ во вто́рник.
[З] Рождество́ Христо́во в четверто́к. мясоя́стия 5 неде́ль и 4 дни́. трио́дь почне́тся ианнуа́риа 18. мясопу́ст февруа́риа 1.
А́ще високо́с.
Рождество́ Христо́во в сре́ду. мясоя́стия 5 неде́ль и 5 дне́й. трио́дь почне́тся ианнуа́риа 19. мясопу́ст вели́кий февруа́риа 2. Вруцеле́то г. евдоки́и в неде́лю 3-ю поста́. 40 му́ченик в понеде́льник 5 неде́ли поста́. алекси́а во вто́рник 6 неде́ли поста́. благове́щение в сре́ду страстны́я неде́ли. па́сха Христо́ва ма́рта 29. преполове́ние апри́ллиа 22. Гео́ргиа в четверто́к 4 неде́ли по па́сце. вознесе́ние ма́иа 7. Иоа́нна богосло́ва в пято́к 6 неде́ли по па́сце. пятьдеся́тница ма́иа 17. петро́в мясопу́ст ма́иа 24. Петро́ва поста́ 5 неде́ль. Петра́ в понеде́льник.
[З] Рождество́ Христо́во в сре́ду. мясоя́стия 5 неде́ль и 5 дне́й. трио́дь почне́тся ианнуа́риа 19. мясопу́ст февруа́риа 2.
А́ще високо́с.
Рождество́ Христо́во во вто́рник. мясоя́стия 5 неде́ль и 6 дне́й. трио́дь почне́тся ианнуа́риа 20. мясопу́ст февруа́риа 3. Вруцеле́то в. евдоки́и в суббо́ту 3 неде́ли поста́. 40 му́ченик в неде́лю 4 поста́. алекси́а в понеде́льник 6 неде́ли поста́. благове́щение во вто́рник страстны́я неде́ли. па́сха Христо́ва ма́рта 30. Гео́ргиа в сре́ду 4 неде́ли по па́сце, преполове́ния. Иоа́нна богосло́ва в четверто́к 6 неде́ли по па́сце, вознесе́ния. пятьдеся́тница ма́иа 18. петро́в мясопу́ст ма́иа 25. Петро́ва поста́ 4 неде́ли и 6 дне́й. Петра́ в неде́лю.
[И] Рождество́ Христо́во во вто́рник. мясоя́стия 5 неде́ль и 6 дне́й. трио́дь почне́тся ианнуа́риа 20. мясопу́ст февруа́риа 3.
А́ще високо́с:
Рождество́ Христо́во в понеде́льник. мясоя́стия 6 неде́ль. трио́дь почне́тся ианнуа́риа 21. мясопу́ст вели́кий февруа́риа 4. Вруцеле́то а. евдоки́и в пято́к 3 неде́ли поста́. 40 му́ченик в суббо́ту 4 неде́ли поста́. алекси́а в неде́лю 5-ю поста́. благове́щение в понеде́льник страстны́я неде́ли. па́сха Христо́ва ма́рта 31. Гео́ргиа во вто́рник 4 неде́ли по па́сце. преполове́ние апри́ллиа 24. Иоа́нна богосло́ва в сре́ду 6 неде́ли по па́сце. вознесе́ние ма́иа 9. пятьдеся́тница ма́иа 19. петро́в мясопу́ст ма́иа 26. Петро́ва поста́ 4 неде́ли и 5 дне́й. Петра́ в суббо́ту.
[И] Рождество́ Христо́во в понеде́льник. мясоя́стия 6 неде́ль. трио́дь почне́тся ианнуа́риа 21. мясопу́ст февруа́риа 4.
А́ще високо́с:
Рождество́ Христо́во в неде́лю. мясоя́стия 6 неде́ль и де́нь. трио́дь почне́тся ианнуа́риа 22. мясопу́ст февруа́риа 5. Вруцеле́то з. евдоки́и в четверто́к 3 неде́ли поста́. 40 му́ченик в пято́к 4 неде́ли поста́. алекси́а в суббо́ту 5 неде́ли поста́. благове́щение в неде́лю 6-ю поста́. па́сха Христо́ва апри́ллиа 1. Гео́ргиа в понеде́льник 4 неде́ли по па́сце. преполове́ние апри́ллиа 25. Иоа́нна богосло́ва во вто́рник 6 неде́ли по па́сце. вознесе́ние ма́иа 10. пятьдеся́тница ма́иа 20. петро́в мясопу́ст ма́иа 27. Петро́ва поста́ 4 неде́ли и 4 дни́. Петра́ в пято́к.
[К] Рождество́ Христо́во в неде́лю. мясоя́стия 6 неде́ль и де́нь. трио́дь почне́тся ианнуа́риа 22. мясопу́ст февруа́риа 5.
А́ще високо́с:
Рождество́ Христо́во в суббо́ту. мясоя́стия 6 неде́ль и 2 дни́. трио́дь почне́тся ианнуа́риа 23. мясопу́ст вели́кий февруа́риа 6. Вруцеле́то з. евдоки́и в сре́ду 3 неде́ли поста́. 40 му́ченик в четверто́к 4 неде́ли поста́. алекси́а в пято́к 5 неде́ли поста́. благове́щение в суббо́ту 6 неде́ли поста́. па́сха Христо́ва апри́ллиа 2. Гео́ргиа в неде́лю 4-ю по па́сце. преполове́ние апри́ллиа 6. Иоа́нна богосло́ва в понеде́льник 6 неде́ли по па́сце. вознесе́ние ма́иа 11. пятьдеся́тница ма́иа 21. петро́в мясопу́ст ма́иа 28. Петро́ва поста́ 4 неде́ли и 3 дни́. Петра́ в четверто́к.
[Л] Рождество́ Христо́во в суббо́ту. мясоя́стия 6 неде́ль и 2 дни́. трио́дь почне́тся ианнуа́риа 23. мясопу́ст февруа́риа 6.
А́ще високо́с:
Рождество́ Христо́во в пято́к. мясоя́стия 6 неде́ль и 3 дни́. трио́дь почне́тся ианнуа́риа 24. мясопу́ст вели́кий февруа́риа 7. Вруцеле́то е. евдоки́и во вто́рник 3 неде́ли поста́. 40 му́ченик в сре́ду 4 неде́ли поста́. алекси́а в четверто́к 5 неде́ли поста́. благове́щение в пято́к 6 неде́ли поста́. па́сха Христо́ва апри́ллиа 3. Гео́ргиа в суббо́ту 3 неде́ли по па́сце. преполове́ние апри́ллиа 27. Иоа́нна богосло́ва в неде́лю 6 по па́сце. вознесе́ние ма́иа 12. пятьдеся́тница ма́иа 22. петро́в мясопу́ст ма́иа 29. Петро́ва поста́ 4 неде́ли и 2 дни́. Петра́ в сре́ду.
[М] Рождество́ Христо́во в пято́к. мясоя́стия 6 неде́ль и 3 дни́. трио́дь почне́тся ианнуа́риа 24. мясопу́ст февруа́риа 7.
А́ще високо́с:
Рождество́ Христо́во в четверто́к. мясоя́стия 6 неде́ль и 4 дни́. трио́дь почне́тся ианнуа́риа 25. мясопу́ст вели́кий февруа́риа 8. Вруцеле́то д. евдоки́и в понеде́льник 3 неде́ли поста́. 40 му́ченик во вто́рник 4 неде́ли поста́. алекси́а в сре́ду 5 неде́ли поста́. благове́щение в четверто́к 6 неде́ли поста́. па́сха Христо́ва апри́ллиа 4. Гео́ргиа в пято́к 3 неде́ли по па́сце. преполове́ние апри́ллиа 28. Иоа́нна богосло́ва в суббо́ту 5 неде́ли по па́сце. вознесе́ние ма́иа 13. пятьдеся́тница ма́иа 23. петро́в мясопу́ст ма́иа 30. Петро́ва поста́ 4 неде́ли и де́нь. Петра́ во вто́рник.
[Н] Рождество́ Христо́во в четверто́к. мясоя́стия 6 неде́ль и 4 дни́. трио́дь почне́тся ианнуа́риа 25. мясопу́ст февруа́риа 8.
А́ще високо́с:
Рождество́ Христо́во в сре́ду. мясоя́стия 6 неде́ль и 5 дне́й. трио́дь почне́тся ианнуа́риа 26. мясопу́ст вели́кий февруа́риа 9. Вруцеле́то г. евдоки́и в неде́лю 2-ю поста́. 40 му́ченик в понеде́льник 4 неде́ли поста́. алекси́а во вто́рник 5 неде́ли поста́. благове́щение в сре́ду 6 неде́ли поста́. па́сха Христо́ва апри́ллиа 5. Гео́ргиа в четверто́к 3 неде́ли по па́сце. преполове́ние апри́ллиа 29. Иоа́нна богосло́ва в пято́к 5 неде́ли по па́сце. вознесе́ние ма́иа 14. пятьдеся́тница ма́иа 24. петро́в мясопу́ст ма́иа 31. Петро́ва поста́ 4 неде́ли. Петра́ в понеде́льник.
[О] Рождество́ Христо́во в сре́ду. мясоя́стия 6 неде́ль и 5 дне́й. трио́дь почне́тся ианнуа́риа 26. мясопу́ст февруа́риа 9.
А́ще високо́с:
Рождество́ Христо́во во вто́рник. мясоя́стия 6 неде́ль и 6 дне́й. трио́дь почне́тся ианнуа́риа 27. мясопу́ст вели́кий февруа́риа 10. Вруцеле́то в. евдоки́и в суббо́ту 2 неде́ли поста́. 40 му́ченик в неде́лю 3 поста́. алекси́а в понеде́льник 5 неде́ли поста́. благове́щение во вто́рник 6 неде́ли поста́. па́сха Христо́ва апри́ллиа 6. Гео́ргиа в сре́ду 3 неде́ли по па́сце. преполове́ние апри́ллиа 1. Иоа́нна богосло́ва в четверто́к 5 неде́ли по па́сце. вознесе́ние ма́иа 15. пятьдеся́тница ма́иа 25. петро́в мясопу́ст иу́ниа 1. Петро́ва поста́ 3 неде́ли и 6 дне́й. Петра́ в неде́лю.
[П] Рождество́ Христо́во во вто́рник. мясоя́стия 6 неде́ль и 6 дне́й. трио́дь почне́тся ианнуа́риа 27. мясопу́ст февруа́риа 10.
А́ще високо́с:
Рождество́ Христо́во в понеде́льник. мясоя́стия 7 неде́ль. трио́дь почне́тся ианнуа́риа 28. мясопу́ст вели́кий февруа́риа 11. Вруцеле́то а. евдоки́и в пято́к 2 неде́ли поста́. 40 му́ченик в суббо́ту 3 неде́ли поста́. алекси́а в неде́лю 4-ю поста́. благове́щение в понеде́льник 6 неде́ли поста́. па́сха Христо́ва апри́ллиа 7. Гео́ргиа во вто́рник 3 неде́ли по па́сце. преполове́ние ма́иа 1. Иоа́нна богосло́ва в сре́ду 5 неде́ли по па́сце. вознесе́ние ма́иа 16. пятьдеся́тница ма́иа 26. петро́в мясопу́ст иу́ниа 2. Петро́ва поста́ 3 неде́ли и 5 дне́й. Петра́ в суббо́ту.
[Р] Рождество́ Христо́во в понеде́льник. мясоя́стия 7 неде́ль. трио́дь почне́тся ианнуа́риа 28. мясопу́ст февруа́риа 11.
А́ще високо́с:
Рождество́ Христо́во в неде́лю. мясоя́стия 7 неде́ль и де́нь. трио́дь почне́тся ианнуа́риа 29. мясопу́ст вели́кий февруа́риа 12. Вруцеле́то з. евдоки́и в четверто́к 2 неде́ли поста́. 40 му́ченик в пято́к 3 неде́ли поста́. алекси́а в суббо́ту 4 неде́ли поста́. благове́щение в неде́лю 5 поста́. па́сха Христо́ва апри́ллиа 8. Гео́ргиа в понеде́льник 3 неде́ли по па́сце. преполове́ние ма́иа 2. Иоа́нна богосло́ва во вто́рник 5 неде́ли по па́сце. вознесе́ние ма́иа 17. пятьдеся́тница ма́иа 27. петро́в мясопу́ст иу́ниа 3. Петро́ва поста́ 3 неде́ли и 4 дни́. Петра́ в пято́к.
[С] Рождество́ Христо́во в неде́лю. мясоя́стия 7 неде́ль и де́нь. трио́дь почне́тся ианнуа́риа 29. мясопу́ст февруа́риа 12.
А́ще високо́с:
Рождество́ Христо́во в суббо́ту. мясоя́стия 7 неде́ль и 2 дни́. трио́дь почне́тся ианнуа́риа 1. мясопу́ст вели́кий февруа́риа 13. Вруцеле́то з. евдоки́и в сре́ду 2 неде́ли поста́. 40 му́ченик в четверто́к 3 неде́ли поста́. алекси́а в пято́к 4 неде́ли поста́. благове́щение в суббо́ту 5 неде́ли поста́. па́сха Христо́ва апри́ллиа 9. Гео́ргиа в неде́лю 3-ю по па́сце. преполове́ние ма́иа 3. Иоа́нна богосло́ва в понеде́льник 5 неде́ли по па́сце. вознесе́ние ма́иа 18. пятьдеся́тница ма́иа 28. петро́в мясопу́ст иу́ниа 4. Петро́ва поста́ 3 неде́ли и 3 дни́. Петра́ в четверто́к.
[Т] Рождество́ Христо́во в суббо́ту. мясоя́стия 7 неде́ль и 2 дни́. трио́дь почне́тся ианнуа́риа 1. мясопу́ст февруа́риа 13.
А́ще високо́с:
Рождество́ Христо́во в пято́к. мясоя́стия 7 неде́ль и 3 дни́. трио́дь почне́тся ианнуа́риа 31. мясопу́ст вели́кий февруа́риа 14. Вруцеле́то е. евдоки́и во вто́рник 2 неде́ли поста́. 40 му́ченик в сре́ду 3 неде́ли поста́. алекси́а в четверто́к 4 неде́ли поста́. благове́щение в пято́к 5 неде́ли поста́. па́сха Христо́ва апри́ллиа 10. Гео́ргиа в суббо́ту 2 неде́ли по па́сце. преполове́ние ма́иа 4. Иоа́нна богосло́ва в неде́лю 5-ю по па́сце. вознесе́ние ма́иа 19. пятьдеся́тница ма́иа 29. петро́в мясопу́ст иу́ниа 5. Петро́ва поста́ 3 неде́ли и два́ дни́. Петра́ в сре́ду.
[У] Рождество́ Христо́во в пято́к. мясоя́стия 7 неде́ль и три́ дни́. трио́дь почне́тся ианнуа́риа 31. мясопу́ст февруа́риа 14.
А́ще високо́с:
Рождество́ Христо́во в четверто́к. мясоя́стия 7 неде́ль и 4 дни́. трио́дь почне́тся февруа́риа 1. мясопу́ст вели́кий февруа́риа 15. Вруцеле́то д. евдоки́и в понеде́льник 2 неде́ли поста́. 40 му́ченик во вто́рник 3 неде́ли поста́. алекси́а в сре́ду 4 неде́ли поста́. благове́щение в четверто́к 5 неде́ли поста́. па́сха Христо́ва апри́ллиа 11. Гео́ргиа в пято́к 2 неде́ли по па́сце. преполове́ние ма́иа 5. Иоа́нна богосло́ва в суббо́ту 4 неде́ли по па́сце. вознесе́ние ма́иа 20. пятьдеся́тница ма́иа 30. петро́в мясопу́ст иу́ниа 6. Петро́ва поста́ 3 неде́ли и де́нь. Петра́ во вто́рник.
[Ф] Рождество́ Христо́во в четверто́к. мясоя́стия 7 неде́ль и 4 дни́. трио́дь почне́тся февруа́риа 1. мясопу́ст февруа́риа 15.
А́ще високо́с:
Рождество́ Христо́во в сре́ду. мясоя́стия 7 неде́ль и 5 дне́й. трио́дь почне́тся февруа́риа 2. мясопу́ст вели́кий февруа́риа 16. Вруцеле́то г. евдоки́и в неде́лю 1-ю поста́. 40 му́ченик в понеде́льник 3 неде́ли поста́. алекси́а во вто́рник 4 неде́ли поста́. благове́щение в сре́ду 5 неде́ли поста́. па́сха Христо́ва апри́ллиа 12. Гео́ргиа в четверто́к 2 неде́ли по па́сце. преполове́ние ма́иа 6. Иоа́нна богосло́ва в пято́к 4 неде́ли по па́сце. вознесе́ние ма́иа 21. пятьдеся́тница ма́иа 31. петро́в мясопу́ст иу́ниа 7. Петро́ва поста́ 3 неде́ли. Петра́ в понеде́льник.
[Х] Рождество́ Христо́во в сре́ду. мясоя́стия 7 неде́ль и 5 дне́й. трио́дь почне́тся февруа́риа 2. мясопу́ст февруа́риа 16.
А́ще високо́с:
Рождество́ Христо́во во вто́рник. мясоя́стия 7 неде́ль и 6 дне́й. трио́дь почне́тся февруа́риа 3. мясопу́ст вели́кий февруа́риа 17. Вруцеле́то в. евдоки́и в суббо́ту 1 неде́ли поста́. 40 му́ченик в неде́лю 2-ю поста́. алекси́а в понеде́льник 4 неде́ли поста́. благове́щение во вто́рник 5 неде́ли поста́. па́сха Христо́ва апри́ллиа 13. Гео́ргиа в сре́ду 2 неде́ли по па́сце. преполове́ние ма́иа 7. Иоа́нна богосло́ва в четверто́к 4 неде́ли по па́сце. вознесе́ние ма́иа 22. пятьдеся́тница иу́ниа 1. петро́в мясопу́ст иу́ниа 8. Петро́ва поста́ 2 неде́ли и 6 дне́й. Петра́ в неде́лю.
[ОТ] Рождество́ Христо́во во вто́рник. мясоя́стия 7 неде́ль и 6 дне́й. трио́дь почне́тся февруа́риа 3. мясопу́ст февруа́риа 17.
А́ще високо́с:
Рождество́ Христо́во в понеде́льник. мясоя́стия 8 неде́ль. трио́дь почне́тся февруа́риа 4. мясопу́ст вели́кий февруа́риа 18. Вруцеле́то а. евдоки́и в пято́к 1 неде́ли поста́. 40 му́ченик в суббо́ту 2 неде́ли поста́. алекси́а в неде́лю 3 поста́. благове́щение в понеде́льник 5 неде́ли поста́. па́сха Христо́ва апри́ллиа 14. Гео́ргиа во вто́рник 2-я неде́ли по па́сце. Иоа́нна богосло́ва в сре́ду 4-я неде́ли по па́сце, преполове́ния. вознесе́ние ма́иа 23. пятьдеся́тница иу́ниа 2. петро́в мясопу́ст иу́ниа 9. Петро́ва поста́ 2 неде́ли и 5 дне́й. Петра́ в суббо́ту.
[Ц] Рождество́ Христо́во в понеде́льник. мясоя́стия 8 неде́ль. трио́дь почне́тся февруа́риа 4. мясопу́ст февруа́риа 18.
А́ще високо́с:
Рождество́ Христо́во в неде́лю. мясоя́стия 8 неде́ль и де́нь. трио́дь почне́тся февруа́риа 5. мясопу́ст вели́кий февруа́риа 19. Вруцеле́то з. евдоки́и в четверто́к 1 неде́ли поста́. 40 му́ченик в пято́к 2 неде́ли поста́. алекси́а в суббо́ту 3 неде́ли поста́. благове́щение в неде́лю 4-ю поста́. па́сха Христо́ва апри́ллиа 15. Гео́ргиа в понеде́льник 2 неде́ли по па́сце. Иоа́нна богосло́ва во вто́рник 4 неде́ли по па́сце. преполове́ние ма́иа 9. вознесе́ние ма́иа 24. пятьдеся́тница иу́ниа 3. петро́в мясопу́ст иу́ниа 10. Петро́ва поста́ две́ неде́ли и 4 дни́. Петра́ в пято́к.
[Ч] Рождество́ Христо́во в неде́лю. мясоя́стия 8 неде́ль и де́нь. трио́дь почне́тся февруа́риа 5. мясопу́ст февруа́риа 19.
А́ще високо́с:
Рождество́ Христо́во в суббо́ту. мясоя́стия 8 неде́ль и 2 дни́. трио́дь почне́тся февруа́риа 6. мясопу́ст вели́кий февруа́риа 20. Вруцеле́то з. евдоки́и в сре́ду 1 неде́ли поста́. 40 му́ченик в четверто́к 2-я неде́ли поста́. алекси́а в пято́к 3 неде́ли поста́. благове́щение в суббо́ту 4 неде́ли поста́. па́сха Христо́ва апри́ллиа 16. Гео́ргиа в неде́лю фомину́. Иоа́нна богосло́ва в понеде́льник 4 неде́ли по па́сце. преполове́ние ма́иа 10. вознесе́ние ма́иа 25. пятьдеся́тница иу́ниа 4. петро́в мясопу́ст иу́ниа 11. Петро́ва поста́ 2 неде́ли и 3 дни́. Петра́ в четверто́к.
[Ш] Рождество́ Христо́во в суббо́ту. мясоя́стия 8 неде́ль и 2 дни́. трио́дь почне́тся февруа́риа 6. мясопу́ст февруа́риа 20.
А́ще високо́с:
Рождество́ Христо́во в пято́к. мясоя́стия 8 неде́ль и 3 дни́. трио́дь почне́тся февруа́риа 7. мясопу́ст вели́кий февруа́риа 21. Вруцеле́то е. евдоки́и во вто́рник 1 неде́ли поста́. 40. му́ченик в сре́ду 2 неде́ли поста́. алекси́а в четверто́к 3 неде́ли поста́. благове́щение в пято́к 4 неде́ли поста́. па́сха Христо́ва апри́ллиа 17. Гео́ргиа в суббо́ту све́тлыя неде́ли. Иоа́нна богосло́ва в неде́лю 4-ю по па́сце. преполове́ние ма́иа 11. вознесе́ние ма́иа 26. пятьдеся́тница иу́ниа 5. петро́в мясопу́ст иу́ниа 12. Петро́ва поста́ 2 неде́ли и 2 дни́. Петра́ в сре́ду.
[Щ] Рождество́ Христо́во в пято́к. мясоя́стия 8 неде́ль и 3 дни́. трио́дь почне́тся февруа́риа 7. мясопу́ст февруа́риа 21.
А́ще високо́с:
Рождество́ Христо́во в четверто́к. мясоя́стия 8 неде́ль и 4 дни́. трио́дь почне́тся февруа́риа 8. мясопу́ст вели́кий февруа́риа 22. Вруцеле́то д. евдоки́и в понеде́льник 1 неде́ли поста́. 40 му́ченик во вто́рник 2 неде́ли поста́. алекси́а в сре́ду 3-я неде́ли поста́. благове́щение в четверто́к 4 неде́ли поста́. па́сха Христо́ва апри́ллиа 18. Гео́ргиа в пято́к све́тлыя неде́ли. Иоа́нна богосло́ва в суббо́ту 3 неде́ли по па́сце. преполове́ние ма́иа 12. вознесе́ние ма́иа 27. пятьдеся́тница иу́ниа 6. петро́в мясопу́ст иу́ниа 13. Петро́ва поста́ 2 неде́ли и де́нь. Петра́ во вто́рник.
[Ъ] Рождество́ Христо́во в четверто́к. мясоя́стия 8 неде́ль и 4 дни́. трио́дь почне́тся февруа́риа 8. мясопу́ст февруа́риа 22.
А́ще високо́с:
Рождество́ Христо́во в сре́ду. мясоя́стия 8 неде́ль и 5 дне́й. трио́дь почне́тся февруа́риа 9. мясопу́ст вели́кий февруа́риа 23. Вруцеле́то г. евдоки́и в неде́лю сы́рную. 40 му́ченик в понеде́льник 2-я неде́ли поста́. алекси́а во вто́рник 3 неде́ли поста́. благове́щение в сре́ду 4-я неде́ли поста́. па́сха Христо́ва апри́ллиа 19. Гео́ргиа в четверто́к све́тлыя неде́ли. Иоа́нна богосло́ва в пято́к 3 неде́ли по па́сце. преполове́ние ма́иа 13. вознесе́ние ма́иа 28. пятьдеся́тница иу́ниа 7. петро́в мясопу́ст иу́ниа 14. Петро́ва поста́ 2 неде́ли. Петра́ в понеде́льник.
[Ы] Рождество́ Христо́во в сре́ду. мясоя́стия 8 неде́ль и 5 дне́й. трио́дь почне́тся февруа́риа 9. мясопу́ст февруа́риа 23.
А́ще високо́с:
Рождество́ Христо́во во вто́рник. мясоя́стия 8 неде́ль и 6 дне́й. трио́дь почне́тся февруа́риа 10. мясопу́ст вели́кий февруа́риа 24. Вруцеле́то в. евдоки́и в суббо́ту сы́рныя неде́ли. 40 му́ченик в неде́лю 1-ю поста́. алекси́а в понеде́льник 3 неде́ли поста́. благове́щение во вто́рник 4 неде́ли поста́. па́сха Христо́ва апри́ллиа 20. Гео́ргиа в сре́ду све́тлыя неде́ли. Иоа́нна богосло́ва в четверто́к 3 неде́ли по па́сце. преполове́ние ма́иа 14. вознесе́ние ма́иа 29. пятьдеся́тница иу́ниа 8. петро́в мясопу́ст иу́ниа 15. Петро́ва поста́ неде́ля и 6 дне́й. Петра́ в неде́лю.
[Ь] Рождество́ Христо́во во вто́рник. мясоя́стия 8 неде́ль и 6 дне́й. трио́дь почне́тся февруа́риа 10. мясопу́ст февруа́риа 24.
А́ще високо́с:
Рождество́ Христо́во в понеде́льник. мясоя́стия 9 неде́ль. трио́дь почне́тся февруа́риа 11. мясопу́ст вели́кий февруа́риа 25. Вруцеле́то а. евдоки́и в пято́к сы́рныя неде́ли. 40 му́ченик в суббо́ту 1 неде́ли поста́. алекси́а в неде́лю 2-ю поста́. благове́щение в понеде́льник 4-я неде́ли поста́. па́сха Христо́ва апри́ллиа 21. Гео́ргиа во вто́рник све́тлыя неде́ли. Иоа́нна богосло́ва в сре́ду 3 неде́ли по па́сце. преполове́ние ма́иа 15. вознесе́ние ма́иа 1. пятьдеся́тница иу́ниа 9. петро́в мясопу́ст иу́ниа 16. Петро́ва поста́ неде́ля и 5 дне́й. Петра́ в суббо́ту.
[Е] Рождество́ Христо́во в понеде́льник. мясоя́стия 9 неде́ль. трио́дь почне́тся февруа́риа 11. мясопу́ст февруа́риа 25.
А́ще високо́с:
Рождество́ Христо́во в неде́лю. мясоя́стия 9 неде́ль и де́нь. трио́дь почне́тся февруа́риа 12. мясопу́ст февруа́риа 26. Вруцеле́то з. евдоки́и в четверто́к сы́рныя неде́ли. 40 му́ченик в пято́к 1-я неде́ли поста́. алекси́а в суббо́ту 2-я неде́ли поста́. благове́щение в неде́лю 3-ю поста́. па́сха Христо́ва апри́ллиа 22. Гео́ргиа в понеде́льник све́тлыя неде́ли. Иоа́нна богосло́ва во вто́рник 3 неде́ли по па́сце. преполове́ние ма́иа 16. вознесе́ние ма́иа 31. пятьдеся́тница иу́ниа 10. петро́в мясопу́ст иу́ниа 17. Петро́ва поста́ неде́ля и 4 дни́. Петра́ в пято́к.
[Ю] Рождество́ Христо́во в неде́лю. мясоя́стия 9 неде́ль и де́нь. трио́дь почне́тся февруа́риа 12. мясопу́ст вели́кий февруа́риа 26.
А́ще високо́с:
Рождество́ Христо́во в суббо́ту. мясоя́стия 9 неде́ль и 2 дни́. трио́дь почне́тся февруа́риа 13. мясопу́ст февруа́риа 27. Вруцеле́то з. евдоки́и в сре́ду сы́рныя неде́ли. 40 му́ченик в четверто́к 1-я неде́ли поста́. алекси́а в пято́к 2 неде́ли поста́. благове́щение в суббо́ту 3 неде́ли поста́. па́сха Христо́ва апри́ллиа 23. Гео́ргиа в вели́к де́нь. Иоа́нна богосло́ва в понеде́льник 3 неде́ли по па́сце. преполове́ние ма́иа 17. вознесе́ние иу́ниа 1. пятьдеся́тница иу́ниа 11. петро́в мясопу́ст иу́ниа 18. Петро́ва поста́ неде́ля и 3 дни́. Петра́ в четверто́к.
[U] Рождество́ Христо́во в суббо́ту. мясоя́стия 9 неде́ль и 2 дни́. трио́дь почне́тся февруа́риа 13. мясопу́ст февруа́риа 27.
А́ще високо́с:
Рождество́ Христо́во в пято́к. мясоя́стия 9 неде́ль и 3 дни́. трио́дь почне́тся февруа́риа 14. мясопу́ст вели́кий февруа́риа 28. Вруцеле́то е. евдоки́и во вто́рник сы́рныя неде́ли. 40 му́ченик в сре́ду 1 неде́ли поста́. алекси́а в четверто́к 2 неде́ли поста́. благове́щение в пято́к 3 неде́ли поста́. Гео́ргиа в суббо́ту страстны́я неде́ли. па́сха Христо́ва апри́ллиа 24. Иоа́нна богосло́ва в неде́лю 2-ю по па́сце. преполове́ние ма́иа 18. вознесе́ние иу́ниа 2. пятьдеся́тница иу́ниа 12. петро́в мясопу́ст иу́ниа 19. Петро́ва поста́ неде́ля и 2 дни́. Петра́ в сре́ду.
[Я] Рождество́ Христо́во в пято́к. мясоя́стия 9 неде́ль и 3 дни́. трио́дь почне́тся февруа́риа 14. мясопу́ст февруа́риа 28.
А́ще високо́с:
Рождество́ Христо́во в четверто́к. мясоя́стия 9 неде́ль и 4 дни́. трио́дь почне́тся февруа́риа 15. мясопу́ст вели́кий вели́кий февруа́риа 29. Вруцеле́то д. евдоки́и в понеде́льник сы́рныя неде́ли. 40 му́ченик во вто́рник 1 неде́ли поста́. алекси́а в сре́ду 2-я неде́ли поста́. благове́щение в четверто́к 3 неде́ли поста́. Гео́ргиа в пято́к страстны́я неде́ли. па́сха Христо́ва апри́ллиа 25. Иоа́нна богосло́ва в суббо́ту 2 неде́ли по па́сце. преполове́ние ма́иа 19. вознесе́ние иу́ниа 3. пятьдеся́тница иу́ниа 13. петро́в мясопу́ст иу́ниа 20. Петро́ва поста́ неде́ля и де́нь. Петра́ во вто́рник.
ГЛАВА 1. МОЛИ́ТВА НА ВСЯ́КУЮ НЕ́МОЩЬ 
Влады́ко вседержи́телю, врачу́ ду́ш и теле́с, смиря́яй и вознося́й, наказу́яй и па́ки исцеля́яй, бра́та на́шего и́мярек, немощству́юща посети́ ми́лостию твое́ю: простри́ мы́шцу твою́ испо́лнену исцеле́ния и врачбы́: и исцели́ его́, возставля́яй от одра́ и не́мощи, запрети́ ду́ху не́мощи, отста́ви от него́ вся́ку я́зву, вся́ку боле́знь, вся́ку ра́ну, вся́ку огне́вицу и тряса́вицу: и а́ще е́сть в не́м согреше́ние, или́ беззако́ние, осла́би, оста́ви, прости́ твоего́ ра́ди человеколю́бия. е́й Го́споди, пощади́ созда́ние твое́ во Христе́ Иису́се Го́споде на́шем, с ни́мже благослове́н еси́, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 2. МОЛИ́ТВА СВЯТЫ́Х СЕДМИ́ ОТРОКО́В НА НЕМОЩНА́ГО И НЕ СПЯ́ЩАГО 
Го́споду помо́лимся. Го́споди поми́луй.
Бо́же вели́кий, хва́льный, и непостижи́мый, и неисповеди́мый, созда́вый челове́ка руко́ю твое́ю, пе́рсть взе́м от земли́ и о́бразом твои́м почти́вый его́, Иису́се Христе́, прежела́емое и́мя, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, яви́ся на рабе́ твое́м [или́ рабе́ твое́й] и́мярек, и посети́ его́ [или́ ю́] душе́ю и те́лом, умоля́емь от пресла́вныя Влады́чицы на́шея Богоро́дицы, и Присноде́вы Мари́и: святы́х небе́сных си́л безпло́тных: и честна́го сла́внаго Проро́ка, Предте́чи и Крести́теля Иоа́нна: святы́х сла́вных и всехва́льных апо́столов: и́же во святы́х оте́ц на́ших, и вселе́нских учи́телей, Васи́лиа вели́каго, григо́риа богосло́ва, Иоа́нна Златоу́стаго: афана́сиа и Кири́лла, никола́а и́же в ми́рех, спиридо́на чудотво́рца, и все́х святы́х священнонача́льников: свята́го Апо́стола первому́ченика и архидиа́кона стефа́на: святы́х сла́вных и великому́чеников, Гео́ргиа победоно́сца, дими́триа мирото́чца, Фео́дора стратила́та, и все́х святы́х му́чеников: преподо́бных и богоно́сных оте́ц на́ших, Анто́ниа , евфи́миа, Са́ввы освяще́ннаго, феодо́сиа о́бщаго жития́ нача́льника, ону́фриа, Арсе́ниа, афана́сиа афо́нскаго, и все́х преподо́бных: святы́х и исцели́телей, безсре́бренников Космы́ и Дамиа́на, ки́ра и Иоа́нна, пантелеи́мона и ермола́а, сампсо́на и диоми́да, фалале́а и три́фона, и про́чих: свята́го и́мярек, и все́х твои́х святы́х. и да́ждь ему́ со́н упокое́ния, со́н теле́сный здра́вия и спасе́ния и живота́, и кре́пость душе́вную и теле́сную: я́коже посети́л еси́ иногда́ авимеле́ха уго́дника твоего́, во хра́ме агри́ппове, и да́л еси́ ему́ со́н утеше́ния, е́же не ви́дети паде́ния иерусали́мова: и сего́ успи́вый сно́м пита́тельным, и па́ки сего́ воскреси́вый во еди́ном мгнове́нии вре́мени, в сла́ву твоея́ бла́гости. но и святы́я твоя́ сла́вныя се́дмь о́троки, испове́дники и свиде́тели твоего́ явле́ния показа́вый, во дни́ деки́а царя́ и отсту́пника: и сия́ успи́вый в верте́пе на ле́та 372, я́ко младе́нцы согрева́емыя в ложесна́х ма́тере своея́, и ника́коже претерпе́вшыя тле́ния, в похвалу́ и сла́ву человеколю́бия твоего́, и в показа́ние и извеще́ние на́шего пакибытия́, и воскресе́ния все́х. са́м у́бо человеколю́бче Царю́, предста́ни и ны́не наи́тием свята́го твоего́ ду́ха, и посети́ раба́ твоего́ [или́ рабу́ твою́] и́мярек, да́руй ему́ [или́ е́й] здра́вие, кре́пость и благомо́щие, твое́ю бла́гостию: я́ко от Тебе́ е́сть вся́ко дая́ние бла́го, и вся́к да́р соверше́н. ты́ бо еси́ вра́чь ду́ш на́ших, и тебе́ сла́ву, и благодаре́ние, и поклоне́ние возсыла́ем со безнача́льным твои́м отце́м и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 3. ЕГДА́ КРЕ́СТ ТВОРИ́Т СВЯЩЕ́ННИК НА СТРА́СТЬ НЕДУ́ГА СО СВЯТЫ́М КОПИЕ́М 
глаго́лет сия́ тропари́:
Распе́ншуся тебе́ Христе́, поги́бе мучи́тельство, попра́на бы́сть си́ла вра́жия: ниже́ бо а́нгел, ниже́ челове́к, но са́м Го́споди спа́сл еси́ на́с, сла́ва тебе́.
Сла́ва: Искупи́л ны́ еси́ от кля́твы зако́нныя честно́ю твое́ю кро́вию на кресте́ пригвозди́вся и копие́м пробо́дься, безсме́ртие источи́л еси́ челове́ком, спа́се на́ш, сла́ва тебе́.
И ны́не, Богоро́дичен:
Копие́м в ре́бра, о Христе́ мо́й, прободы́йся твоя́, е́же от ребра́ челове́ческаго созда́нныя, па́губы все́м челове́ком бы́вшия вино́вныя кля́твы свободи́л еси́.
ГЛАВА 4. МОЛИ́ТВА НА РОЖДЕСТВО́ ХРИСТО́ВО, СЫНО́М ДУХО́ВНЫМ 
Влады́ко Го́споди Бо́же вседержи́телю, егда́ роди́лся еси́ от Де́вы Мари́и в вифлее́ме иуде́йстем, тре́петно тва́рь просвети́ся, и в ми́р возра́довася рождеству́ твоему́: сотвори́вый челове́ка по о́бразу твоему́ и по подо́бию, и да́вый ему́ креще́ние в покая́ние. введы́й рабы́ твоя́ в пречестны́я дни́ сия́, к воздержа́нию страсте́м, к наде́жде воскре́сния: наставля́я и́х на и́стину твоего́ Божества́, отве́рзи и́м се́рдце и у́м, зна́ти тя́ Сы́на Бо́жия, взе́млющаго грехи́ всего́ ми́ра. ты́ и ны́не Влады́ко человеколю́бче приими́ рабы́ твоя́ и́мярек, я́коже прия́л еси́ Петра́ утопа́юща в мо́ри, и отве́ргшагося тебе́ три́жды, и пла́кавшагося го́рько, и па́ки прия́та тобо́ю: приими́ и ны́не Влады́ко, сле́зы и воздыха́ние и покая́ние рабо́в твои́х, я́коже прия́т мытаре́во воздыха́ние, и блудни́цу пла́кавшуюся, и слеза́ми омочи́вшую но́зе твои́, и власы́ свои́ми оте́ршую, ми́лости ра́ди. прие́мый разбо́йника с собо́ю, на кресте́ вопию́ща к тебе́: помяни́ мя Го́споди, егда́ прии́деши во Ца́рствии твое́м. и реки́й ему́: дне́сь со мно́ю бу́деши в раи́. слы́шахом гла́с глаго́лющий, и волхво́м кла́няющымся с да́ры, па́стырем свиря́ющым, и а́нгелом воспева́ющым: сла́ва в вы́шних Бо́гу, и на земли́ ми́р, в челове́цех благоволе́ние, и и́род мятя́шеся, я́ко Бо́г пло́тию яви́ся на спасе́ние ро́ду челове́ческому. тя́ ны́не Влады́ко человеколю́бче, вся́ тва́рь воспева́ет глаго́лющи: Христо́с ражда́ется, сла́вите: Христо́с с небесе́, сря́щите: Христо́с на земли́, возноси́теся. ны́не а́нгельстии собо́ри ра́дуются, и му́ченичестии ли́цы веселя́тся, ви́девше сла́вное и честно́е рождество́, да вси́ досто́йно похва́лим се́рдцем и устна́ми. и ны́не благи́й человеколю́бче Го́споди, приими́ рабы́ твоя́ сия́ и́мярек, ка́ющыяся грехо́в свои́х, ве́домых и неве́домых, во́льных и нево́льных: и обы́чным человеколю́бием твои́м, приими́ коле́нное поклоне́ние и по́ст рабо́в твои́х и́мярек, да сконча́вше за́поведи твоя́, и дости́гше ны́не свята́го и честна́го рождества́ твоего́, чи́сти и без поро́ка бу́дут прича́стницы пречи́стаго те́ла и честны́я кро́ве твоея́: я́ко тебе́ подоба́ет сла́ва со отце́м и со святы́м ду́хом, ны́не и при́сно, и во ве́ки веко́в, ами́нь.
[глава 5] Моли́тва во е́же благослови́ти бра́шна, мяса́, во святу́ю и вели́кую неде́лю па́схи
Твори́т свяще́нник: Благослове́н Бо́г на́ш: Христо́с воскре́се: три́жды.
Та́же, Го́споду помо́лимся. Го́споди поми́луй.
При́зри Го́споди Иису́се Христе́, Бо́же на́ш, на бра́шна мя́с, и освяти́ я́, я́коже освяти́л еси́ овна́, его́же тебе́ приведе́ ве́рный Аавраа́м, и а́гнца, его́же тебе́ а́вель во всепло́дие принесе́: подо́бне и тельца́ упита́ннаго, его́же жре́ти повеле́л еси́ сы́нови твоему́ заблу́ждшему, и па́ки к тебе́ возвра́щшемуся: да я́коже то́й сподо́бися твоея́ бла́гости наслади́тися, си́це и освяще́нных от Тебе́, и благослове́нных, наслади́мся в пи́щу все́х на́с. ты́ бо еси́ и́стинная пи́ща: и пода́тель благи́х, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 6. МОЛИ́ТВА, Е́ЖЕ БЛАГОСЛОВИ́ТИ СЫ́Р И Я́ИЦА 
Влады́ко Го́споди Бо́же на́ш, зижди́телю и соде́телю все́х, благослови́ млеко́ огусте́вшее, с ни́мже и я́ица, и на́с соблюди́ во бла́гости твое́й, я́ко да причаща́ющеся и́х, твои́х независтнопода́тельных даро́в испо́лнимся и неизглаго́ланныя твоея́ бла́гости. я́ко твоя́ держа́ва, и твое́ е́сть Ца́рство, и си́ла, и сла́ва Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 7. МОЛИ́ТВА НА БЛАГОСЛОВЕ́НИЕ А́РТОСА ВО СВЯТУ́Ю НЕДЕ́ЛЮ ПА́СХИ 
Принесе́н быва́ет а́ртос, си́есть хле́б на сие́ приугото́вленный, и на не́м кре́ст напи́санный обы́чно, к иере́ю в олта́рь, по соверше́нии Боже́ственныя литурги́и и по заамво́нной моли́тве, ре́кшу диа́кону: Го́споду помо́лимся. И кли́ру: Го́споди поми́луй. Чте́т над ни́м иере́й моли́тву сию́:
Бо́же всеси́льный и Го́споди вседержи́телю, и́же рабо́м твои́м моисе́ом во исхо́де изра́илеве от еги́пта, и в освобожде́нии люде́й твои́х от го́рькия рабо́ты фарао́новы, а́гнца закла́ти повеле́л еси́, прообразу́я на кресте́ закла́ннаго во́лею на́с де́ля а́гнца, взе́млющаго всего́ ми́ра грехи́, возлю́бленнаго Сы́на твоего́, Го́спода на́шего Иису́са Христа́: ты́ и ны́не, смире́нно мо́лим тя́, при́зри на хле́б се́й, и благослови́ и освяти́ его́. и́бо и мы́ раби́ твои́ в че́сть и сла́ву, и в воспомина́ние сла́внаго воскре́сния того́жде Сы́на твоего́ Го́спода на́шего Иису́са Христа́, и́мже от ве́чныя рабо́ты вра́жия, и от а́довых нереши́мых у́з разреше́ние, свобо́ду и преведе́ние улучи́хом, пред твои́м вели́чеством ны́не во всесве́тлый се́й, пресла́вный и спаси́тельный де́нь па́схи, се́й прино́сим: на́с же сего́ принося́щих, и того́ лобза́ющих, и от него́ вкуша́ющих, твоему́ небе́сному благослове́нию прича́стники бы́ти сотвори́, и вся́кую боле́знь и неду́г от на́с твое́ю си́лою отжени́, здра́вие все́м подава́я. ты́ бо еси́ исто́чник благослове́ния, и цельба́м пода́тель, и тебе́ сла́ву возсыла́ем безнача́льному отцу́, со единоро́дным твои́м Сы́ном, и пресвяты́м и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
А́бие же кропи́т а́ртос свяще́нною водо́ю, глаго́ля:
Благословля́ется и освяща́ется а́ртос се́й, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И посе́м исхо́дит, и полага́ет его́ на анало́гии, лю́дие же, прие́млюще анти́дор, лобза́ют а́ртос.
ГЛАВА 8. МОЛИ́ТВА НА РАЗДРОБЛЕ́НИЕ А́РТОСА В СУББО́ТУ СВЕ́ТЛЫЯ НЕДЕ́ЛИ 
По Боже́ственной литурги́и, принесе́ну бы́вшу а́ртосу обы́чно в трапе́зу, и отпе́вше три́жды, Христо́с воскре́се: с поклоне́нием, проче́тшу, О́тче на́ш: и трапе́зу благослови́вшу обы́чно, диа́кон глаго́лет: Го́споду помо́лимся. и бра́тия: Го́споди поми́луй.
Иере́й глаго́лет моли́тву сию́ над а́ртосом:
Го́споди Иису́се Христе́, Бо́же на́ш, хле́бе а́нгельский, хле́бе живота́ ве́чнаго, соше́дый с небесе́, напита́вый на́с во всесве́тлыя сия́ дни́ пи́щею духо́вною твои́х Боже́ственных благодея́ний, тридне́внаго ра́ди и спаси́тельнаго воскре́сния: при́зри и ны́не, смире́нно мо́лим тя́, на мольбы́ и благодаре́ния на́ша, и я́коже благослови́л еси́ пя́ть хле́бов в пусты́не, и ны́не благослови́ хле́б се́й, я́ко да вси́ вкуша́ющии от него́, теле́снаго и душе́внаго благослове́ния и здра́вия сподо́бятся благода́тию и щедро́тами твоего́ человеколю́бия. ты́ бо еси́ освяще́ние на́ше, и тебе́ сла́ву возсыла́ем со безнача́льным твои́м отце́м, и всесвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Бра́тия: Ами́нь.
Раздроби́в же а́ртос обы́чно, раздае́т все́м пре́жде обе́да. Мо́жет же раздроби́ть его́ и на литурги́и по заамво́нной моли́тве, и раздава́ть ве́рующым вме́сто анти́дора.
ГЛАВА 9. МОЛИ́ТВА В ПРИЧАЩЕ́НИИ ГРО́ЗДИЯ В 6-Й ДЕ́НЬ А́ВГУСТА 
Го́споду помо́лимся. Го́споди поми́луй.
Благослови́ Го́споди пло́д се́й ло́зный но́вый, и́же благорастворе́нием возду́шным, и ка́плями дожде́вными, и тишино́ю вре́менною, в се́й зре́лейший приити́ ча́с благоволи́вый: да бу́дет в на́с от того́ рожде́ния ло́знаго причаща́ющихся в весе́лие, и приноси́ти тебе́ да́р во очище́ние грехо́в, свяще́нным и святы́м те́лом Христа́ твоего́: с ни́мже благослове́н еси́, со пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в, ами́нь.
Ве́домо же бу́ди, я́ко сия́ моли́тва глаго́лется над гро́здием, иде́же виногра́ды, и прино́сятся на благослове́ние во хра́м в се́й шесты́й де́нь а́вгуста. Зде́ же в вели́цей Росси́и, иде́же не обрета́ются виногра́ды, прино́сятся в се́й де́нь ко хра́му я́блока, и глаго́лется моли́тва о принося́щих нача́тки овоще́й, е́йже нача́ло:
Влады́ко Го́споди Бо́же на́ш: Та́кожде и и́но ово́щие да прино́сится ко́еждо во свое́ вре́мя ко хра́му на благослове́ние, и моли́тва глаго́лется над ни́ми та́же.
[глава 10] Моли́тва о принося́щих нача́тки овоще́й
Влады́ко Го́споди Бо́же на́ш, твоя́ от твои́х приноси́ти тебе́ по предложе́нию кому́ждо повеле́вый, и ве́чных твои́х бла́г воздая́ние си́м да́руяй, и́же вдовы́ по си́ле приноше́ние благоуго́дно прие́мый, приими́ и ны́не принесе́ная от раба́ твоего́ и́мярек, и в ве́чных твои́х сокро́вищах возложи́тися си́м сподо́би: да́руй ему́ и мирски́х твои́х бла́г оби́льное восприя́тие, со все́ми поле́зными ему́.
Я́ко благослови́ся твое́ и́мя, и просла́вися твое́ Ца́рство, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 11. ПОСЛЕ́ДОВАНИЕ НАД ПЕ́ЩИЮ 
Твори́т свяще́нник освяще́ние воды́ ма́лое.
По освяще́нии же глаго́лет моли́твы:
Го́споду помо́лимся.
Бо́же ве́чный, и́же се́дмь седмери́цею разжже́нную пе́щь, и пла́мень и́же в вавило́не на ро́су преложи́л еси́, и вве́рженныя в ню́ от царя́ навуходоно́сора, святы́я три́ о́троки, ана́нию, аза́рию и мисаи́ла, це́лы сохрани́вый: са́м благослови́ и пе́щь сию́ вели́кия ра́ди твоея́ ми́лости, и благослови́ в не́й дела́ ру́к рабо́в твои́х, и благопоспеши́ я́ благодея́нием твои́м, и испра́ви я́ по мно́жеству щедро́т твои́х: моли́твами пречи́стыя Влады́чицы на́шея Богоро́дицы, и Присноде́вы Мари́и: си́лою Честна́го и Животворя́щаго Креста́: предста́тельством превели́ких чинонача́льник михаи́ла и гаврии́ла, и все́х небе́сных си́л безпло́тных: честна́го сла́внаго Проро́ка, Предте́чи и Крести́теля Иоа́нна: святы́х сла́вных и всехва́льных апо́стол: свята́го священному́ченика киприа́на: и́же во святы́х отца́ на́шего никола́а, архиепи́скопа мирлики́йскаго чудотво́рца, и все́х святы́х.
Я́ко ты́ еси́ благословля́яй, и освяща́яй вся́ческая Бо́же на́ш, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не, и при́сно, и во ве́ки веко́в, ами́нь.
Моли́тва ина́я:
Влады́ко Го́споди Бо́же на́ш, и́же в высо́ких живы́й, и на смире́нныя призира́яй: благослови́вый до́м лава́нов вхо́дом Иа́ковлим, и до́м пентефри́ин вхо́дом ио́сифовым: благослови́вый до́м ави́дов вхо́дом ковче́га: и́же вочелове́чением Христа́ твоего́, спасе́ние бы́в до́му закхе́ову: са́м благослови́ пе́щь сию́ и де́йствующыя ю́, твои́м стра́хом соблюди́, и невреди́мы и́х от сопротиволежа́щих сохрани́, и твое́ благослове́ние с высоты́ жили́ща твоего́ низпосли́ и́м, и благослови́, и умно́жи дела́ ру́к и́х, да всегда́ благода́рно сла́вим всесвято́е и́мя твое́, отца́, и Сы́на и Свята́го Ду́ха, ны́не и при́сно, и во ве́ки веко́в, ами́нь.
Та́же глаго́лет проше́ние:
Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
Го́споди поми́луй, три́жды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии грехо́в рабо́в твои́х и́мярек, и о е́же благослови́тися и умно́житися дело́м ру́к тружда́ющихся о пе́щи се́й, мо́лим ти ся Го́споди, услы́ши и поми́луй.
Го́споди поми́луй, три́жды.
Услы́ши ны́ Бо́же спаси́телю на́ш, упова́ние все́х конце́в земли́, и су́щих в мо́ри дале́че, и ми́лостив, ми́лостив бу́ди Влады́ко о гресе́х на́ших, и поми́луй ны́: ми́лостив бо и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
И окропля́ет пе́щь и су́щыя та́мо. Та́же твори́т отпу́ст.
ГЛАВА 12. МОЛИ́ТВА НА ОСНОВА́НИЕ ДО́МУ 
Го́споду помо́лимся.
Бо́же вседержи́телю, сотвори́вый небеса́ ра́зумом, и основа́вый зе́млю на тве́рди ея́, созда́телю и соде́телю все́х, при́зри на раба́ твоего́ и́мярек, изво́лившаго в держа́ве кре́пости твоея́ воздви́гнути до́м в жили́ще, и зда́нием его́ воздви́гнути. Утверди́ его́ на тве́рдом ка́мени, и основа́й по твоему́ Боже́ственному ева́нгльскому гла́су, его́же ни ве́тр, ни вода́, ни и́но что́ повреди́ти возмо́жет: благоволи́ и в коне́ц привести́ся, и хотя́щих в не́м жи́ти от вся́каго наве́та сопроти́внаго свободи́.
Я́ко твоя́ держа́ва, и твое́ е́сть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 13. МОЛИ́ТВА, ЕГДА́ КТО́ И́МАТЬ ВНИ́ТИ В ДО́М НО́В 
Бо́же спаси́телю на́ш, изво́ливый под се́нь закхе́еву вни́ти, и спасе́ние тому́, и всему́ до́му того́ бы́вый: са́м и ны́не зде́ жи́ти восхоте́вшыя, и на́ми недосто́йными мольбы́ тебе́ и моле́ния принося́щыя, от вся́каго вре́да соблюди́ невреди́мы, благословля́я те́х зде́ жили́ще, и ненаве́тен те́х живо́т сохраня́яй.
Я́ко подоба́ет тебе́ вся́кая сла́ва, че́сть и поклоне́ние, со безнача́льным твои́м отце́м, и с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 14. МОЛИ́ТВА О ХРА́МИНЕ, СТУЖА́ЕМЕ ОТ ЗЛЫ́Х ДУХО́В 
Го́споди Бо́же спасе́ния на́шего, Сы́не Бо́га жива́го, на херуви́мех носи́мый, превы́ше сы́й вся́каго нача́ла и вла́сти, и си́лы, и Госпо́дьства: ты́ еси́ ве́лий и стра́шный над все́ми су́щими о́крест тебе́: ты́ еси́ поста́вивый не́бо, я́ко кама́ру: ты́ еси́ сотвори́вый зе́млю в кре́пости твое́й, и испра́вивый вселе́нную в прему́дрости твое́й: трясы́й поднебе́сную от основа́ний, столпы́ же ея́ неподви́жны: глаго́ляй со́лнцу, и не возсия́ет, зве́зды же запечатле́яй: запреща́яй мо́рю, и изсуша́яй е́: его́же я́рость та́ет нача́ла и вла́сти, и ка́мение сотро́шася от Тебе́. врата́ ме́дная сте́рл еси́, и вереи́ желе́зныя сломи́л еси́: кре́пкаго связа́л еси́, и сосу́ды его́ раздра́л еси́: мучи́теля кресто́м твои́м низложи́л еси́, и зми́а у́дицею вочелове́чения твоего́ привле́кл еси́, и у́зами мра́ка в та́ртаре посади́в связа́л еси́. са́м у́бо Го́споди, утвержде́ние на тя́ наде́жду возлага́ющих, кре́пкая стено́ на тя́ упова́ющих, отступи́ти сотвори́, отжени́, и в бе́гство претвори́ вся́кое диа́вольское де́йство, и вся́кое сатани́нское нахожде́ние, вся́кий наве́т сопроти́вныя и належа́щия си́лы от кро́ва сего́, и от одержи́мых от него́, и от обходя́щих под ни́м, зна́мение стра́шныя на де́монов побе́ды креста́ твоего́ нося́щих, и призыва́ющих и́мя твое́ благо́е. е́й Го́споди, легео́на де́монов отгна́вый, и глухо́му и немо́му де́мону и нечи́стому ду́ху удержа́вшемуся, от челове́ка изы́ти и исхо́ду невозвра́тну бы́ти повеле́вый: все́ ополче́ние неви́димых враго́в на́ших потреби́вый, ве́рныя же и позна́вшыя тебе́ умудри́вый: се́ даю́ ва́м вла́сть, е́же попра́ти верху́ змие́в и скорпи́ев, и на всю́ си́лу вра́жию. са́м Влады́ко, вы́шши вся́каго вре́да и искуше́ния, вся́ су́щыя в дому́ се́м сохрани́, избавля́я и́х от стра́ха нощна́го, и стрелы́ летя́щия во дни́, от ве́щи во тьме́ преходя́щия, от сря́ща и де́мона полу́деннаго: да твои́ раби́, твоя́ рабы́ни и младе́нцы, твоея́ наслажда́ющеся по́мощи, и а́нгельским во́инством храни́ми, я́ко еди́н вси́ во единомы́слии ве́рно пою́т: Госпо́дь мне́ помо́щник, и не убою́ся, что́ сотвори́т мне́ челове́к? и па́ки: не убою́ся зла́, я́ко ты́ со мно́ю еси́.
Я́ко ты́ еси́ Бо́же утвержде́ние мое́, кре́пкий облада́тель, кня́зь ми́ра, оте́ц бу́дущаго ве́ка, и Ца́рство твое́ Ца́рство ве́чное: и тебе́ еди́наго е́сть Ца́рство, и си́ла, и сла́ва, со отце́м и святы́м ду́хом, ны́не и при́сно, и во ве́ки веко́в, ами́нь.
ГЛАВА 15. МОЛИ́ТВА О КОПА́НИИ КЛА́ДЯЗЯ 
Го́споди Бо́же на́ш вседержи́телю, и всеси́льне, творя́й вся́ и претворя́яй, то́чию е́же хоте́ти: и́же в непрохо́дных прохо́д обрета́яй неизрече́нною и непостижи́мою му́дростию: и́же от суха́го ка́мене во́дным пода́вый тещи́ пото́ком, и жа́ждущыя лю́ди твоя́ насы́тивый: са́м и ны́не Влады́ко все́х, услы́ши моле́ние на́с недосто́йных рабо́в твои́х, и да́руй на́м во́ду на се́м ме́сте, сла́дкую же и вку́сну, дово́льну у́бо к потре́бе невреди́тельную же ко прия́тию: я́ко да и в се́м сла́вим пресвято́е и великоле́пое и́мя твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 16. МОЛИ́ТВА НАД КЛА́ДЯЗЕМ НО́ВЫМ 
Зижди́телю во́д, и соде́телю все́х, Го́споди Бо́же вседержи́телю, вся́ сотвори́вый и претворя́яй, ты́ са́м освяти́ во́ду сию́: посли́ на ню́ святу́ю твою́ си́лу, на вся́ку сопроти́вну де́тель, и да́ждь все́м прие́млющым от нея́, пития́ ра́ди, или́ умове́ния ра́ди, здра́вие души́ и те́лу, на измене́ние вся́кия стра́сти, и вся́каго неду́га: я́ко да бу́дет исцеле́ния вода́ и поко́я, все́м прикаса́ющымся к не́й, и прие́млющым ю́.
Я́ко тебе́ подоба́ет вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 17. ЧИ́Н БЫВА́ЕМЫЙ, А́ЩЕ СЛУЧИ́ТСЯ ЧЕСОМУ́ СКВЕ́РНОМУ ЯКОВУ́ЛЮБО ВПА́СТИ В КЛА́ДЯЗЬ ВОДНЫ́Й 
Подоба́ет пе́рвее вы́черпати из кла́дязя ка́дей 40, и излия́ти во́н. Та́же возже́г свяще́нник свещы́, и взе́м кади́льницу, кади́т о́крест кла́дязя. Та́же влага́ет во́ду святы́х богоявле́ний крестови́дно, три́жды.
И та́ко ста́в к восто́ку, мо́лится глаго́ля:
Го́споду помо́лимся.
Го́споди Бо́же си́л, вся́ добра́ зело́ сотвори́вый, очища́яй и́менем твои́м вся́кую скве́рну и нечистоту́, и претвори́вый освяща́яй вся́: са́м и ны́не Влады́ко, прииди́ в настоя́щий ча́с о́бразом креста́ твоего́, и очи́сти кла́дязь се́й от обре́тшияся ему́ нечистоты́, и от впа́дшаго во́нь скве́рнаго, или́ га́да, снизходя́ несоверше́нней мы́сли на́шей, и не́мощи помышле́ний, и да не осу́диши на́с до́брых зело́ не вмеща́ющыя: но очи́сти на́с от вся́кия скве́рны пло́ти и ду́ха: и освяти́ во́ду сию́ ду́хом твои́м святы́м.
Я́ко ты́ еси́ освяще́ние на́ше, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
Го́споду помо́лимся. Го́споди поми́луй.
Бо́же вели́кий и ди́вный, неисповеди́мою твое́ю бла́гостию, и бога́тым про́мыслом стро́яй челове́ческий живо́т, и мирска́я на́м дарова́вый блага́я твоя́: и́же го́рькую во́ду при моисе́и лю́дем в сла́дость претвори́вый, и вре́дныя во́ды при елиссе́и со́лию исцели́вый: и́же апо́столу твоему́ петру́ виде́нием законоположи́вый, ничто́же мне́ти скве́рно, или́ нечи́сто: са́м человеколю́бче, очи́сти во́ду сию́ знаменова́нием о́браза креста́ твоего́ от вся́кия скве́рны, и освяти́ ю́ ду́хом твои́м святы́м, во е́же бы́ти е́й чи́стей причаща́ющымся из нея́.
Я́ко ты́ еси́ Бо́г на́ш, благословля́яй и освяща́яй вся́ческая, и тебе́ сла́ву возсыла́ем, отцу́ и Сы́ну, и свято́му ду́ху, ны́не и при́сно, и во ве́ки веко́в, ами́нь.
И отпу́ст.
ГЛАВА 18. МОЛИ́ТВА ХОТЯ́ЩЕМУ ОТИТИ́ В ПУ́ТЬ 
Бо́же Бо́же на́ш, и́стинный и живы́й пу́ть, путеше́ствовавый со слуго́ю свои́м ио́сифом, спутеше́ствуй Влады́ко и рабу́ твоему́ и́мярек, и вся́каго обурева́ния и наве́та изба́ви, и ми́р и благомо́щие па́ки устро́й: вся́кия пра́вды про́мысл творя́ща по за́поведем твои́м, и испо́лнена жите́йских и небе́сных бла́г бы́вша, па́ки возврати́тися благоволи́.
Я́ко твое́ е́сть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 19. МОЛИ́ТВА УМИРЕВА́ЮЩАЯ ВО ВРАЖДЕ́ СУ́ЩИХ 
Благодари́м тя́ Влады́ко человеколю́бче, Царя́ веко́в, и пода́теля благи́х, разруши́вшаго вражды́ средосте́ния, и ми́р пода́вшаго ро́ду челове́ческому, дарова́вшаго и ны́не ми́р рабо́м твои́м: вкорени́ в ни́х стра́х тво́й, и дру́г к дру́гу любо́вь утверди́: угаси́ вся́ку ра́спрю, отими́ вся́ разгла́сия собла́зны.
Я́ко ты́ еси́ ми́р на́ш, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 20. МОЛИ́ТВА ЗАПРЕЩА́ТЕЛЬНАЯ СВЯТА́ГО ВАСИ́ЛИА, НАД СТРА́ЖДУЩИМИ ОТ ДЕ́МОНОВ 
Трисвято́е. По О́тче на́ш: Го́споди поми́луй, 12. Прииди́те, поклони́мся:
Та́же глаго́лет моли́тву сию́:
Бо́г бого́в и Госпо́дь господе́й, о́гненных чино́в творе́ц и безпло́тных си́л хитре́ц, и небе́сных и наднебе́сных худо́жник, его́же не ви́де ни еди́н же от челове́к, ни ви́дети мо́жет, его́же убоя́ся вся́ тва́рь: разгорде́вшаго иногда́ архистрати́га, и с свое́ю его́ слу́жбою ослуша́нием отве́ргшася, све́ргий на зе́млю, и отсту́пльшыя с ни́м а́ггелы, бе́сы зло́бою бы́вшыя, во тьму́ глубины́ преиспо́дния преда́вый: да́ждь заклина́ние мое́, о стра́шном и́мени твое́м соверша́емо, гро́зно бы́ти ему́ влады́це лука́вствия, и все́м споспе́шником его́, спа́дшым с ни́м с вы́шния све́тлости, и обрати́ я́ на бежа́ние, и запове́ждь ему́ отити́ отту́ду, дабы́ ктому́ ничто́же вре́дно во о́бразех знаменова́емых соде́ял: но да прии́мут кре́пость себе́ знаменова́емии держа́вную, наступа́ти на змию́, и на скорпи́ю, и на всю́ си́лу вра́жию, и́мже еси́ повеле́л. Твое́ бо пое́тся и велича́ется от вся́каго дыха́ния и сла́вится со стра́хом пресвято́е и́мя, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 21. ЧИ́Н БЫВА́ЕМЫЙ, А́ЩЕ СЛУЧИ́ТСЯ ЧЕСОМУ́ СКВЕ́РНОМУ ИЛИ́ НЕЧИ́СТОМУ НО́ВО ВПА́СТИ В СОСУ́Д ВИНА́, ИЛИ́ ЕЛЕ́А, ИЛИ́ МЕ́ДА, ИЛИ́ ИНО́ГО ЧЕСОГО́ 
Подоба́ет впа́дшее нечи́стое а́бие взя́ти, и изврещи́ во́н, и во и́н сосу́д вложи́ти вино́, или́ еле́й: истоще́нный же сосу́д мы́ти отвну́трь и отвне́. Свяще́ннику же взе́мшу кади́льницу, по е́же кади́ти измове́нный сосу́д отвну́трь, вложи́ти во́нь во́ду святы́х богоявле́ний, творя́щу креста́ о́браз, три́жды: та́же вложи́ти во́нь вино́ или́ еле́й, и покади́в мо́лится си́це:
Го́споду помо́лимся. Го́споди поми́луй.
Святы́й Го́споди Бо́же на́ш, и́же твои́м благоутро́бным прише́ствием вся́кую нечистоту́ вра́жию упраздни́вый, повеле́вый не входя́щым скверни́ти челове́ка, но вся́ чи́ста бы́ти чи́стым: и́же сосу́дом избра́нным твои́м апо́столом научи́вый на́с, все́м созда́нным тобо́ю до́брым бы́ти ве́ровати, и ничто́же отме́тно мне́ти, Боже́ственным сло́вом и моли́твою к тебе́ освяща́емое: са́м благослови́ вино́ сие́, [или́ еле́й, или́ и́но что́ а́ще бу́дет, зде́ имену́й] твое́ю благода́тию и лия́нием святы́я воды́, вся́кую скве́рну, или́ сумне́ние от впа́дшаго во́нь га́да ко́знию лука́ваго, отжени́ от мы́сли рабо́в твои́х, во е́же бы́ти все́м употребля́ющым е́ в весе́лие, дая́й все́м из него́ причаща́ющымся во освяще́нии, и в чи́стой со́вести приступа́ти к пречи́стым твои́м та́йнам.
Я́ко ты́ еси́ благословля́яй и освяща́яй вся́ческая, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в, ами́нь.
Та́же вкуша́ет пе́рвее свяще́нник из него́, и дае́т и́ до́му господи́ном. А́ще же случи́тся впа́дшему нечи́стому закосне́вшему в сосу́де вина́, или́ еле́а, согни́ти, подоба́ет излия́ти сия́, вино́ или́ еле́й, и ничесому́же си́х прикаса́тися.
ГЛАВА 22. ЧИ́Н БЫВА́ЕМЫЙ НА НИ́ВАХ, ИЛИ́ ВИНОГРА́ДЕ, ИЛИ́ ВЕРТОГРА́ДЕ, А́ЩЕ СЛУЧИ́ТСЯ ВРЕДИ́ТИСЯ ОТ ГАДО́В, ИЛИ́ ИНЫ́Х ВИ́ДОВ 
Подоба́ет бы́ти литурги́и, и вжига́ти канди́ло свята́го три́фона, или́ свята́го евста́фиа, или́ свята́го иулиа́на ливи́йскаго, или́ обои́х. По Боже́ственней литурги́и взя́ти еле́й от канди́л, и во́ду святы́х богоявле́ний, и кропля́яй крестови́дно свяще́нник. на ни́ву, или́ виногра́д, или́ вертогра́д, глаго́лет моли́твы сия́.
Го́споду помо́лимся.
Го́споди Бо́же на́ш, в нача́ле созда́ния твоего́ сотвори́вый не́бо и зе́млю: и не́бо у́бо украси́вый вели́кими свети́лы, е́же просвеща́ти на земли́, и чуди́тися те́ми тебе́ еди́ному соде́телю и Влады́це тва́ри: зе́млю же украси́вый зла́ком и траво́ю, и разли́чием се́мен се́емых по ро́ду, и всю́ цве́ты вообрази́в в благоукраше́ние, благослови́л еси́ ю́: са́м и ны́не Влады́ко, при́зри от свята́го жили́ща твоего́ на стяжа́ние сие́: и благослови́ е́. сохрани́ е́ неврежде́нно от вся́каго чарова́ния и обая́ния, и вся́каго зла́, опла́знства же лука́ваго, и кова́рства лука́вых челове́к: и да́ждь ему́ приноси́ти плоды́ во вре́мя, испо́лнены благослове́ния твоего́, и вся́каго зве́рия и га́да, че́рвь же и му́хи, и ржу́, зно́й и ва́р, и безго́дныя ве́тры, вре́д нанося́щыя, отжени́ от него́.
Я́ко освяти́ся и просла́вися пречестно́е и великоле́пое и́мя твое́, отца́ и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Заклина́ние свята́го му́ченика Три́фона.
Ве́ждь же, о иере́ю, я́ко не вся́ живо́тная зде́ именова́нная прочести́ досто́ит, но то́чию тогда́ врежда́ющыя.
Заклина́ю ва́с многови́днии зве́рие, че́рвие, гу́сеницы, хрущи́ и пру́зи, мы́ши, щу́ры и кри́тицы, и разли́чныя ро́ды му́х, и му́шиц, и мо́лий, и мра́вий, о́вадов же и о́с, и многоно́жиц, и многообра́зныя ро́ды по́лзающих по земли́ живо́тных, и лета́ющих пти́ц, вре́д и тщету́ ни́вам, виногра́дом, садо́м же и вертогра́дом нанося́щыя, бо́гом отце́м безнача́льным, и Сы́ном его́ собезнача́льным и единосу́щным, и ду́хом его́ пресвяты́м, отцу́ и Сы́ну единосу́щным, и животворя́щим. Заклина́ю ва́с вочелове́чением единоро́днаго Сы́на Бо́жия, Го́спода на́шего Иису́са Христа́, и пожи́тием его́ на земли́ с челове́ки, стра́стию же его́ спаси́тельною, и животворя́щею его́ сме́ртию, и тридне́вным его́ воскре́снием, и на небеса́ вознесе́нием, и все́м его́ Боже́ственным спаси́тельным смотре́нием. Заклина́ю ва́с и святы́ми многоочи́тыми херуви́мы, шестокрила́тыми серафи́мы лета́ющими о́крест Престо́ла, и зову́щими: свя́т, свя́т, свя́т, Госпо́дь савао́ф. Заклина́ю ва́с святы́ми а́нгелы, и все́ю си́лою, и ты́сящами ты́сящ, и тьма́ми те́м, стра́хом мно́гим стоя́щими пред сла́вою Госпо́днею, да не оби́дите виногра́д, ниже́ ни́ву, ниже́ вертогра́д, древе́с же и зе́лий раба́ Бо́жия и́мярек, но отиди́те на ди́вия го́ры, на непло́дная древеса́, на ни́хже дарова́л е́сть Бо́г ва́м повседне́вную пи́щу. Заклина́ю ва́с и честны́м те́лом и кро́вию Го́спода на́шего Иису́са Христа́, и́стиннаго Бо́га и спа́са на́шего, и́мже и спасе́ние даде́ся на́м и избавле́ние, за его́же и́мя и́мамы умре́ти, да не оби́дите ниже́ ни́ву, ниже́ виногра́д, ниже́ вертогра́д, ниже́ вся́кое дре́во плодови́тое, и безпло́дное: и ниже́ ли́ст зе́лий да не оби́дите от окруже́ния преде́ла, и ме́ста раба́ Бо́жия и́мярек. А́ще же преслуша́ете мене́, и преступите́ кля́тву, е́юже заклина́х ва́с, не и́мате ко мне́ смире́нному и мале́йшему три́фону, но к Бо́гу Аавраа́ма, и Исаа́ка, и Иа́кова, гряду́щему суди́ти живы́м и ме́ртвым: те́мже я́коже предре́х ва́м, иди́те на ди́вия го́ры, на безпло́дная древа́. А́ще же не послу́шаете мене́, моли́ти и́мам человеколю́бца Бо́га, е́же посла́ти а́нгела своего́, и́же над зверьми́, и желе́зом и свинцо́м свя́жет ва́с, и убие́т, зане́ кля́тв и моли́тв мене́ смире́ннаго отверго́стеся три́фона: но и пти́цы посыла́емыя мое́ю моли́твою да снедя́т ва́с. Еще́ заклина́ю ва́с вели́ким и́менем, на ка́мени напи́санным, и не носи́вшем, но разсе́дшемся я́ко во́ск от лица́ огня́: изыди́те от ме́ст на́ших на места́, я́же предре́х ва́м, непроходи́мая и безво́дная, и непло́дная, изыди́те от ме́ста и о́крест преде́л рабо́в Бо́жиих, и мене́ призыва́ющих в по́мощь свою́, и заступле́ние и спасе́ние, да и в си́х сла́вится пресвято́е и́мя Отца́, и Сы́на, и Свята́го Ду́ха, и моли́твы и проше́ния, смире́ннаго три́фона да испо́лнятся, я́ко Бо́гу подоба́ет сла́ва и держа́ва во ве́ки веко́в, ами́нь.
Свяще́нник: Ми́р все́м.
Ли́к: И ду́хови твоему́.
Свяще́нник: Главы́ ва́шя Го́сподеви приклони́те.
Ли́к: Тебе́ Го́споди.
Свяще́нник же чте́т моли́тву сию́ велегла́сно:
Влады́ко Го́споди Бо́же на́ш, плотски́м твои́м смотре́нием благослови́вый вифлее́м, и гефсима́нию, и иногда́ до́м Иа́ковль, и́же и благослове́н бы́в изра́иль преименова́ся: и́же и до́м аведа́риин и Дави́дов благослови́вый, са́м благослови́ и стяжа́ние сие́, и сотвори́ е́ о благослове́нии плодоноси́ти: моли́твами пречи́стыя Влады́чицы на́шея Богоро́дицы, и Присноде́вы Мари́и. си́лою Честна́го и Животворя́щаго Креста́: честна́го, сла́внаго Проро́ка, Предте́чи и Крести́теля Иоа́нна, святы́х сла́вных и всехва́льных апо́стол: святы́х добропобе́дных му́ченик: святы́х сла́вных великому́ченик, три́фона, евста́фиа и иулиа́на: и свята́го и́мярек, его́же дне́сь па́мять соверша́ем, и все́х твои́х святы́х.
Я́ко ты́ еси́ благословля́яй и освяща́яй вся́ческая, и тебе́ сла́ву возсыла́ем, со безнача́льным твои́м отце́м и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 23. МОЛИ́ТВА О СКВЕ́РНО Я́ДШИХ 
Влады́ко Го́споди Бо́же на́ш, и́же в вы́шних живы́й и на смире́нныя призира́яй: и́же во святы́х почива́яй, хвало́ изра́илева, приклони́ у́хо твое́, и услы́ши на́с моля́щихся тебе́: и пода́ждь проще́ние твоему́ рабу́ [или́ твое́й рабе́] и́мярек, скве́рно я́дшему и вку́сшему [или́ я́дшей и вку́сшей] мя́с, или́ каковы́хлюбо бра́шен не чи́стых, и́хже сне́ди отре́кл еси́ в зако́не святе́м твое́м, си́х же нево́лею причасти́вшагося [или́ причасти́вшуюся] прости́: и сподо́би его́ [или́ ю́] неосужде́нно причасти́тися стра́шных та́инств, честна́го те́ла же и кро́ве Христа́ твоего́, я́ко да изба́вится про́чее вся́каго нечи́стаго восприя́тия и дея́ния: и я́ко да напитова́яся Боже́ственными твои́ми та́инствы, и наслажда́яся святы́я твоея́ и та́йныя трапе́зы, и безсме́ртных та́инств, и сохраня́емый с на́ми во святе́й твое́й це́ркви, восхва́лит и просла́вит и́мя твое́ вы́шнее во вся́ дни́ живота́ своего́.
Я́ко твое́ е́сть Ца́рство, и си́ла, и сла́ва, отца́ и Сы́на, и Свята́го Ду́ха, ны́не и при́сно, и во ве́ки веко́в, ами́нь.
ГЛАВА 24. МОЛИ́ТВА НАД СОСУ́ДОМ ОСКВЕ́РНШИМСЯ 
Подоба́ет измы́ти, и влага́емей святе́й воде́ крестови́дно, глаго́лати и моли́тву сию́:
Го́споду помо́лимся.
Го́споди Бо́же на́ш, еди́не свя́те, освяти́ сосу́д се́й освяти́тельным твои́м наи́тием, и очи́сти и́, е́же бы́ти в слу́жбу рабо́в твои́х нескве́рну, и да́ждь на́м всегда́ во святы́ни моли́тися во святы́х твои́х це́рквах, я́ко да тобо́ю всегда́ храни́ми, сла́ву и поклоне́ние тебе́ возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
ГЛАВА 25. МОЛИ́ТВА НАД ПШЕНИ́ЦЕЮ ОСКВЕ́РНШЕЮСЯ, ИЛИ́ МУКО́Ю ИЛИ́ ВИ́ДОМ НЕ́КИИМ 
Го́споду помо́лимся.
Го́споди Бо́же на́ш, и́же в смотре́нии твое́м, е́же по пло́ти, повеле́вый не входя́щым скверни́ти челове́ка, но вся́ чи́ста бы́ти чи́стым: и́же сосу́дом избра́нным па́влом твои́м апо́столом научи́вый на́с ве́ровати, вся́ тобо́ю созда́нна добра́ бы́ти, Боже́ственным сло́вом, и е́же к тебе́ моли́твою освяща́емая: са́м и ны́не Влады́ко, состражда́яй не́мощем на́шым, благослови́ пшени́цу сию́ твое́ю благода́тию и человеколю́бием, благослове́нием, и окропле́нием воды́ сея́, о и́мени твое́м освяще́нныя, и вся́кую скве́рну, или́ сумне́ние от впа́дшаго в ню́ нечи́стаго ко́знию диа́волею, отжени́ от мы́сли рабо́в твои́х, и да́ждь и́м наде́ждею я́же в тя́, и увере́нием твои́х щедро́т, сея́ причасти́тися прича́стия, во благодаре́ние свята́го твоего́ и́мене неосужде́нным сохрани́тися.
Я́ко ты́ еси́ благословля́яй и освяща́яй вся́ческая, и тебе́ сла́ву возсыла́ем со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в, ами́нь.
ГЛАВА 26. ЧИ́Н БЫВА́ЕМЫЙ ПРИ ОСНОВА́НИИ ЦЕ́РКВЕ И ВОДРУЖЕ́НИИ КРЕСТА́ 
Ве́стно бу́ди, я́ко це́рковь никто́же мо́жет основа́ти, ниже́ ка́менную, ниже́ древя́ную, кроме́ сама́го епи́скопа, или́ осо́бнаго его́ на сие́ благослове́ния чрез протоиере́я, или́ еди́наго от иере́й, его́же о́н изво́лит посла́ти. А́ще же кто́ де́рзнет без благослове́ния епи́скопа нача́ти це́рковь зда́ти, изверже́нию подлежа́ти бу́дет, я́ко презри́тель епи́скопской вла́сти.
Сие́ же основа́ние быва́ет си́це: а́ще ка́менная созида́тися и́мать це́рковь, выко́пывлются рвы́ на то́м ме́сте, иде́же основа́ние и́мать бы́ти, уготовля́ются же ка́мни и ме́л, и на еди́ном четвероуго́льном ка́мне изъобража́ется или́ изсека́ется кре́ст, под кресто́м же [а́ще епи́скоп, или́ его́ наме́стник изво́лит] изготовля́ется ме́сто для вложе́ния святы́х моще́й, и полага́ется надписа́ние сицево́е:
Во и́мя отца́ и Сы́на и Свята́го Ду́ха, основа́ся сия́ це́рковь в че́сть и па́мять [имену́ется и́мя пра́здника или́ свята́го храмова́го] при держа́ве благочести́вейшаго, самодержа́внейшаго, вели́каго госуда́ря на́шего импера́тора [и́мя его́] при святи́тельстве же преосвяще́ннейшаго [и́мя епи́скопа и гра́да его́] и положены́ су́ть мо́щи свята́го [и́мя его́]: в ле́то от сотворе́ния ми́ра [тако́е-то], от рождества́ же по пло́ти Бо́га сло́ва [число́ го́да, ме́сяц и де́нь].
Ве́стно же бу́ди, я́ко и кроме́ моще́й свята́го и надписа́ния сицева́го положи́тися основа́ние хра́ма мо́жет, но кроме́ предрече́ннаго четвероуго́льнаго ка́мене не быва́ет. К сему́ же предъугото́влен быва́ет кре́ст древя́ный вели́кий, и ме́сто, иде́же престо́л и́мать бы́ти, ро́в, во е́же бы водрузи́ти в не́м о́ный кре́ст.
А́ще же древя́ная и́мать бы́ти це́рковь, рво́в не быва́ет, то́чию еди́н под стено́ю олта́рною к восто́ку для положе́ния четвероуго́льнаго ка́мене, и други́й для постановле́ния креста́, на ме́сте иму́щаго бы́ти престо́ла. Приуготовля́ются же и бре́вна, или́ древа́, на ни́хже це́рковь стоя́ти и́мать. Си́м же си́це предъугото́вленным бы́вшым, святи́тель или́ наме́стник его́, в це́ркви ближа́йшей от ме́ста о́наго, иде́же основа́ние бы́ти и́мать, оде́явся во вся́ святи́тельская [а́ще же свяще́нник, в свяще́нническая] одея́ния, исхо́дит со все́м кли́ром, предъиду́щым ему́ диа́коном с кади́льницами, иере́ем же со кресты́, два́ два́, кли́рицы же пою́т стихи́ры лити́йны хра́му бу́дущей це́ркви.
Прише́дше же на ме́сто, полага́ют на предъугото́вленном та́мо столе́ свято́е Ева́нглие и Кре́ст, и взе́м настоя́тель кади́льницу, и покади́в е́ю сто́л крестообра́зно три́жды, возгласи́вшу диа́кону:
Благослови́ Влады́ко, начина́ет обы́чно:
Благослове́н Бо́г на́ш:
Ли́к пое́т: Царю́ небе́сный: и доне́леже око́нчится пе́ние, стои́т нача́льствуяй пред святы́м ева́нглием, кадя́ сие́. Пото́м кади́т вся́ рвы́, иде́же основа́ние бы́ти и́мать, наче́н от пе́рвыя стены́ олтаре́вы и иды́й проти́во со́лнцу о́крест, до́ндеже прии́дет отню́дуже нача́. И посе́м кади́т кли́р и лю́ди, и па́ки свято́е Ева́нглие.
Чте́ц же чте́т Трисвято́е. И по О́тче на́ш: Прииди́те, поклони́мся: три́жды, и псало́м 142:
Го́споди, услы́ши моли́тву мою́: Сла́ва, и ны́не: Аллилу́иа, три́жды.
Диа́кон же ектению́ сию́:
Ми́ром Го́споду помо́лимся.
О свы́шнем ми́ре, и спасе́нии ду́ш на́ших, Го́споду помо́лимся.
О ми́ре всего́ ми́ра, благостоя́нии святы́х Бо́жиих церкве́й, и соедине́нии все́х, Го́споду помо́лимся.
О святе́м хра́ме се́м, и с ве́рою, благогове́нием, и стра́хом Бо́жиим входя́щих во́нь, Го́споду помо́лимся.
О святе́йшем прави́тельствующем Сино́де, [и о епи́скопе на́шем и́мярек, его́же о́бласть,] честне́м пресви́терстве, во Христе́ диа́констве, о все́м при́чте и лю́дех, Го́споду помо́лимся.
О вели́ком господи́не и отце́ на́шем святе́йшем патриа́рхе Кири́лле, и о господи́не и отце́ на́шем блаже́ннейшем митрополи́те Влади́мире, и о преосвяще́ннейшем митрополи́те [или архиепи́скопе, или епи́скопе] имярек, и о все́й во Христе́ бра́тии на́шей.
О пособи́ти и покори́ти под но́зе и́х вся́каго врага́ и супоста́та, Го́споду помо́лимся.
О гра́де се́м, [а́ще в монастыре́: о святе́й оби́тели се́й,] вся́ком гра́де, стране́, и ве́рою живу́щих в ни́х, Го́споду помо́лимся.
О благорастворе́нии возду́хов, о изъоби́лии плодо́в земны́х, и вре́менех ми́рных, Го́споду помо́лимся.
О пла́вающих, путеше́ствующих, неду́гующих, стра́ждущих, плене́нных, и о спасе́нии и́х, Го́споду помо́лимся.
О е́же призре́ти ми́лостивно на ме́сто сие́ к созда́нию на не́м це́ркве, в сла́ву Пресвята́го и́мене его́ избра́нное, и благослове́нием свои́м небе́сным благослови́ти е́, Го́споду помо́лимся.
О е́же благослови́ти до́брое сие́ наме́рение, и де́ло рабо́в свои́х [или́ раба́ своего́ и́мярек: и помина́ет кти́торов хра́ма], Го́споду помо́лимся.
О е́же благослови́ти нача́ток основа́ния зда́ния сего́, и благополу́чно в сла́ву и́мене своего́ нача́лу его́ положи́тися и спе́шно в соверше́ние кроме́ вся́каго препя́тия произвести́ся, си́лою, де́йством и благода́тию Пресвята́го Ду́ха, Го́споду помо́лимся.
О е́же тружда́ющымся де́лателем благопоспе́шество во все́м пода́ти, и дела́ ру́к и́х испра́вити, и в соверше́ние си́лою, де́йством и благода́тию Пресвята́го Ду́ха спе́шно произвести́, Го́споду помо́лимся.
О е́же благо́му сему́ тща́нию рабо́в свои́х [или́ раба́ своего́] и́мярек, благопоспе́шество со вся́ким дово́льством, си́лою, де́йством и благода́тию Пресвята́го Ду́ха пода́ти, Го́споду помо́лимся.
О е́же приста́вити де́лу сему́, и де́лателем его́ а́нгела своего́ храни́теля, е́же неви́димо отрази́ти вся́ сопроти́вныя наве́ты ви́димых и неви́димых враго́в, и во все́м благопоспе́шество, к сооруже́нию же му́дрость, и к соверше́нию си́лу, си́лою, де́йством и благода́тию Пресвята́го Ду́ха пода́ти, Го́споду помо́лимся.
О е́же изба́витися на́м от вся́кия ско́рби, гне́ва и ну́жды, Го́споду помо́лимся.
Заступи́, спаси́, поми́луй и сохрани́ на́с Бо́же твое́ю благода́тию.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу, и Присноде́ву мари́ю, со все́ми святы́ми помяну́вше, са́ми себе́, и дру́г дру́га, и ве́сь живо́т на́ш Христу́ Бо́гу предади́м.
Ли́к: Тебе́ Го́споди.
Настоя́тель же возглаша́ет:
Я́ко подоба́ет тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
По возгла́се же пою́т:
Бо́г Госпо́дь, и яви́ся на́м:
А́ще хра́м Госпо́дский бы́ти и́мать, на гла́с тропаря́ пра́здничнаго, по пра́здничном же, на Сла́ве пое́м основа́нию, И ны́не, пра́зднику.
А́ще же не Госпо́дский, то тропа́рь се́й основа́нию, гла́с 2-й:
Тво́рче и созда́телю вся́ческих Бо́же, де́ло ру́к на́ших, к сла́ве твое́й начина́емое, твои́м благослове́нием спе́шно испра́ви, и си́лою твое́ю в соверше́ние ско́ро произведи́, я́ко еди́н всеси́лен и человеколю́бец.
А́ще же богоро́дичен и́мать бы́ти хра́м, пое́тся два́жды тропа́рь основа́нию, повторя́юще на: Сла́ве то́йже хра́му. А́ще же ина́го ко́его от святы́х, пе́рвее пое́м тропа́рь основа́нию, на Сла́ве же свято́му: И ны́не, богоро́дичен по гла́су тропаря́ свята́го.
По тропаре́х же а́бие чте́тся псало́м 50:
Поми́луй мя́ Бо́же:
Прино́сятся же и поставля́ются на столе́ два́ сосу́да, еди́н с водо́ю чи́стою, други́й с еле́ем.
По сконча́нии псалма́, пою́т три́жды тропа́рь се́й, гла́с 6-й:
С небесе́ посли́ благода́ть, жизнода́вче, и во́ду сию́ освяти́, и все́м скве́рнам яви́ ю́ бы́ти очище́ние.
Ре́кшу же диа́кону: Го́споду помо́лимся.
И ли́ку: Го́споди поми́луй.
Настоя́тель чте́т над водо́ю моли́тву сию́:
Бо́же великоимени́тый, о́тче Го́спода на́шего Иису́са Христа́, творя́й чудеса́ еди́н, и́мже не́сть числа́: его́же гла́с на вода́х мно́гих, его́же ви́девше во́ды убоя́шася, и смято́шася бе́здны и мно́жество шу́ма во́д: его́же путие́ в мо́ри, и стези́ в вода́х мно́гих, и стопы́ твоя́ не позна́ются: и́же креще́нием единоро́днаго Сы́на твоего́ воплоще́ннаго, и сни́тием на́нь Пресвята́го Ду́ха в виде́нии го́лубя, и твои́м оте́ческим гла́сом иорда́нския струи́ освяти́л еси́: тебе́ ны́не смире́нно недосто́йнии раби́ твои́ мо́лим и ми́ли ся де́ем, посли́ благода́ть Пресвята́го Ду́ха на во́ду сию́, и небе́сным твои́м благослове́нием благослови́, очи́сти и освяти́ ю́, и да́руй е́й благода́ть и благослове́ние иорда́ново, и си́лу вся́ скве́рны очища́ющую, и вся́к неду́г исцеля́ющую, и бесо́в и все́х наве́тов и ко́зней и́х прогони́тельную. И яви́ ю́ си́лою, де́йством и благода́тию Пресвята́го Ду́ха, бы́ти все́м от нея́ с ве́рою пию́щым, прие́млющым же и кропя́щымся рабо́м твои́м, грехо́в оставле́ние, измене́ние страсте́м, прогна́ние вся́каго зла́, умноже́ние доброде́телей, боле́знем исцеле́ние, домово́м же и вся́кому ме́сту освяще́ние и благослове́ние, губи́тельных и вся́ких злотво́рных возду́хов отгна́ние, и благода́ти твоея́ присвое́ние. я́ко ты́ еси́ благословля́яй и освяща́яй вся́ческая, Бо́же на́ш, и тебе́ сла́ву возсыла́ем со единоро́дным твои́м Сы́ном, и с пресвяты́м и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Приклони́ Го́споди у́хо твое́ и услы́ши мя́, во́ды иорда́нския явле́нием Христа́ твоего́ освяти́вый, и благослови́ все́х на́с, преклоне́нием своея́ вы́и зна́менающих тебе́ повинове́ние, и сподо́би на́с испо́лнитися твоего́ освяще́ния воды́ сея́ прия́тием, и да бу́дет на́м в здра́вие душа́м же и те́лом.
И возглаша́ет:
Ты́ бо еси́ освяще́ние на́ше, и тебе́ сла́ву возсыла́ем, со единоро́дным твои́м Сы́ном, и с пресвяты́м и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Настоя́тель же взе́м кре́ст, погружа́ет его́ в воде́ крестообра́зно, поя́ тропа́рь, гла́с 1-й:
Спаси́ Го́споди лю́ди твоя́, и благослови́ достоя́ние твое́, побе́ды благове́рному импера́тору на́шему никола́ю алекса́ндровичу на сопроти́вныя да́руя, и твое́ сохраня́я кресто́м твои́м жи́тельство. [Три́жды.]
Посе́м благословля́ет еле́й десни́цею три́жды, глаго́ля:
Во и́мя Отца́, и Сы́на, и Свята́го Ду́ха, ами́нь.
Ре́кшу же диа́кону: Го́споду помо́лимся.
И кли́ру: Го́споди поми́луй.
Чте́т моли́тву сию́:
Го́споди Бо́же оте́ц на́ших, ему́же излия́ние еле́а, е́же излия́ Иа́ков на ка́мень, его́же поста́ви в сто́лп, и до́м Бо́жий нарече́, благоуго́дно и прия́тно бы́сть: при́зри, мо́лим ти ся, и ны́не ми́лостивно на еле́й се́й, и небе́сным твои́м благослове́нием благослови́ и освяти́ его́, и да́ждь ему́ си́лу благода́тию Пресвята́го твоего́ ду́ха, во е́же бы все́ те́м в сла́ву твою́ помазу́емое освяще́нно и благослове́нно, и тебе́ благоуго́дно и прия́тно бы́ло: щедро́тами единоро́днаго Сы́на твоего́, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Настоя́тель же а́бие взе́м свяще́нную во́ду, кропи́т е́ю ме́сто, иде́же кре́ст водруже́н и́мать бы́ти, глаго́ля:
Благоволи́ Го́споди Иису́се Христе́ Бо́же на́ш, зна́мением стра́шным и си́лою креста́ твоего́ огради́тися ме́сту сему́, в сла́ву тебе́ распя́таго Бо́га на́шего, и твоего́ безнача́льнаго отца́, и Пресвята́го твоего́ ду́ха: и а́ггел всегуби́тельный, и вся́ сопроти́вныя си́лы да отсту́пят от него́. Я́ко твоя́ е́сть держа́ва, и твое́ е́сть Ца́рство, и си́ла вели́каго Бо́га и спа́са на́шего Иису́са Христа́, ны́не и при́сно, и во ве́ки веко́в, ами́нь.
Свяще́нницы же взе́мше кре́ст, водружа́ют его́ в предъугото́вленное ме́сто, вку́пе с настоя́телем, пою́ще тропа́рь се́й, гла́с 2:
Кресту́ водрузи́вшуся на земли́ низпаде́ и отню́д потреби́ся шата́ние враго́в: пре́жде же отринове́нный челове́к в ра́й па́ки вхо́дит: но сла́ва тебе́ еди́ному Бо́гу на́шему, си́це благоизво́лившему.
Посе́м пою́т конда́к основа́нию, гла́с 6:
Ско́рый в заступле́ние и кре́пкий в по́мощь, предста́ни благода́тию си́лы твоея́ ны́не, и благослови́в укрепи́, и в соверше́ние благо́е дела́ рабо́в твои́х произведи́: вся́ бо ели́ка хо́щеши, я́ко всеси́льный Бо́г, твори́ти мо́жеши.
Сла́ва, и ны́не: Предста́тельство Христиа́н:
Ре́кшу же диа́кону: Го́споду помо́лимся, настоя́тель чте́т моли́тву сию́ пред водруже́нным кресто́м, зря́ на восто́к:
Го́споди Бо́же вседержи́телю прообрази́вый жезло́м моисе́овым честны́й и животворя́щий кре́ст возлю́бленнаго Сы́на твоего́, Го́спода на́шего Иису́са Христа́, са́м благослови́ и освяти́ ме́сто сие́, си́лою и де́йством честна́го и животворя́щаго дре́ва о́наго кре́стнаго, [е́же снабди́ окропле́нием честны́я кро́ве Сы́на твоего́,] в отгна́ние бесо́в и вся́каго сопротивле́ния, сохраня́я ме́сто сие́ и на не́м тебе́ служа́щих от вся́каго зла́ невре́дны, моли́твами пресла́вныя Влады́чицы на́шея Богоро́дицы и Присноде́вы Мари́и, [зде́ помина́ет и свята́го, его́же и́мать бы́ти хра́м].
Я́ко благослови́ся и просла́вися Ца́рство твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Ли́к: Ами́нь.
Посе́м и́дет настоя́тель к ро́ву, иде́же основа́ние положено́ и́мать бы́ти: четвероуго́льный же приугото́вленный ка́мень полага́ется пред ни́м на столе́, и пое́тся кли́ром псало́м 83:
Ко́ль возлю́бленна селе́ния твоя́ Го́споди си́л! Жела́ет и скончава́ется душа́ моя́ во дворы́ Госпо́дни: се́рдце мое́ и пло́ть моя́ возра́довастася о Бо́зе жи́ве. И́бо пти́ца обре́те себе́ хра́мину, и го́рлица гнездо́ себе́, иде́же положи́т птенцы́ своя́: олтари́ твоя́ Го́споди си́л, Царю́ мо́й и Бо́же мо́й. Блаже́ни живу́щии в дому́ твое́м. в ве́ки веко́в восхва́лят тя́. Блаже́н му́ж, ему́же е́сть заступле́ние его́ у тебе́, восхожде́ния в се́рдце свое́м положи́, Во юдо́ль плаче́вную, в ме́сто, е́же положи́, и́бо благослове́ние да́ст законополага́яй. По́йдут от си́лы в си́лу, яви́тся Бо́г бого́в в сио́не. Го́споди Бо́же си́л, услы́ши моли́тву мою́, внуши́ Бо́же Иа́ковль. Защи́тниче на́ш, ви́ждь Бо́же, и при́зри на лице́ христа́ твоего́. Я́ко лу́чше де́нь еди́н во дво́рех твои́х, па́че ты́сящ: изво́лих примета́тися в дому́ Бо́га моего́ па́че, не́же жи́ти ми́ в селе́ниих гре́шничих. Я́ко ми́лость и и́стину лю́бит Госпо́дь, Бо́г благода́ть и сла́ву да́ст: Госпо́дь не лиши́т благи́х, ходя́щих незло́бием. Го́споди Бо́же си́л, блаже́н челове́к упова́яй на тя́.
Сла́ва, и ны́не: Аллилу́иа, три́жды.
Диа́кону же ре́кшу: Го́споду помо́лимся.
И кли́ру: Го́споди поми́луй.
Чте́т настоя́тель над ка́менем моли́тву сию́:
Го́споди Иису́се Христе́, Сы́не Бо́га жива́го, и́стинный Бо́же, сия́ние и о́бразе безнача́льнаго отца́, и животе́ ве́чный: краеуго́льный сы́й ка́мень, от пречи́стыя деви́ческия горы́ без ру́к му́жескаго се́мене отсе́ченныя, и непозы́блемое своея́ це́ркве основа́ние: и́же излия́нием честны́я твоея́ кро́ве свою́ це́рковь основа́л еси́, сме́ртию же воздви́гл, воскре́снием соверши́л, вознесе́нием благослови́л, соше́ствием же свята́го твоего́ ду́ха освяти́л и разшири́л ю́ еси́: тебе́ ны́не смире́нно мо́лим, посли́ благода́ть свята́го твоего́ ду́ха, и благослови́ положе́ние ка́мене сего́, и все́ основа́ние начина́ющагося зда́ния, в сла́ву Пресвята́го твоего́ и́мене, [а́ще е́сть Госпо́дский пра́здник глаго́лет: ] в че́сть же и па́мять свята́го твоего́ [Рождества́ или́ ина́го, или́ Успе́ния Пречи́стыя Твоея́ Ма́тере, или́ ина́го ея́ пра́здника, или́ свята́го, имену́я и́мя его́] и ты́, и́же еси́ а́лфа и оме́га, нача́ло и коне́ц, и́же искони́ вся́ческая созда́, бу́ди нача́ло, умноже́ние и соверше́ние де́лу сему́, кти́торов же и де́лателей благослови́, и де́лу ру́к и́х поспеши́, и вся́ потре́бная к сооруже́нию и соверше́нию хра́ма сего́ твои́м Боже́ственным про́мыслом изъоби́льно умно́жи: я́ко да бу́дет хра́м соверше́н и по́лн твоея́ сла́вы, и в не́м просла́вится твое́ пресвято́е и вели́кое и́мя со отце́м и пресвяты́м ду́хом, благослове́но су́щее всегда́ ны́не и при́сно, и во ве́ки веко́в.
Ли́к: Ами́нь.
Нача́льствуяй же, взе́м свяще́нную во́ду, кропи́т е́ю ка́мень, глаго́ля:
Благословля́ется ка́мень се́й окропле́нием свяще́нныя воды́ сея́ в непоколеби́мое основа́ние хра́ма, созида́емаго во и́мя Отца́, и Сы́на, и Свята́го Ду́ха, ами́нь.
А́бие же, а́ще хо́щет в ка́мень вложи́ти мо́щи святы́х, проче́т надписа́ние еди́н от иере́й, влага́ет мо́щи в предъугото́вленное в ка́мени о́ном ме́сто, глаго́ля:
Хвали́те Бо́га во святы́х его́, хвали́те его́ во утверже́нии си́лы его́: я́ко восхва́лятся преподо́бнии во сла́ве, и возра́дуются на ло́жах свои́х.
И сия́ ре́к, покрыва́ет я́. А́ще у́бо не су́ть мо́щи, ничто́же от си́х твори́т, но взе́м ка́мень настоя́тель свои́ма рука́ма, полага́ет его́ на пригото́вленной и́звести в ро́ве, глаго́ля:
Осно́вывается це́рковь сия́ в сла́ву вели́каго Бо́га и спа́са на́шего Иису́са Христа́, в че́сть и па́мять [и́мя пра́здника его́ или́ богоро́дична, или́ свята́го храмова́го] во и́мя Отца́, и Сы́на, и Свята́го Ду́ха, ами́нь.
Взе́м же и еле́й глаго́лет:
Вы́шний основа́ сию́ це́рковь, Бо́г посреде́ ея́, и не подви́жится, помо́жет е́й Бо́г у́тро зау́тра.
И возлива́ет еле́й на положе́нный ка́мень, глаго́ля:
Благослове́но и зна́менано бу́ди ме́сто сие́ в до́м моли́твенный, в че́сть и сла́ву Бо́га, в Тро́ице святе́й сла́вимаго, Отца́, и Сы́на, и Свята́го Ду́ха, ами́нь.
Посе́м со все́м кли́ром пое́т сие́, гла́с 6:
Воста́в Иа́ков зау́тра, и взя́т ка́мень, его́же бе́ положи́л в возгла́вие себе́, и поста́ви его́ сто́лп: и возлия́ еле́й верху́ его́, и рече́: я́ко е́сть Госпо́дь на ме́сте се́м, а́з же не ве́дех: стра́шно е́сть ме́сто сие́, не́сть сие́, но до́м Бо́жий, и сия́ су́ть врата́ небе́сная.
Аллилу́иа, аллилу́иа, аллилу́иа.
Ве́стно же бу́ди, я́ко а́ще древя́ной це́ркви быва́ет основа́ние: вся́ преждерече́нная соверши́вше, настоя́тель, взе́м секи́ру, ударя́ет е́ю три́жды в сре́днее бревно́ олта́рное, глаго́ля:
Начина́ется де́ло сие́, во и́мя Отца́, и Сы́на, и Свята́го Ду́ха, в че́сть же и в па́мять [и́мярек пра́здника или́ свята́го] ами́нь.
Посе́м же а́бие начина́ет кропи́ти вся́ основа́ния о́крест, иды́й от се́верныя страны́ про́тив со́лнца, и глаго́ля:
Во и́мя Отца́, и Сы́на, и Свята́го Ду́ха, ами́нь.
Кли́ру чту́щу псало́м 86:
Основа́ния его́ на гора́х святы́х: лю́бит Госпо́дь врата́ сио́ня, па́че все́х селе́ний Иа́ковлих. Пресла́вная глаго́лашася о тебе́, гра́де Бо́жий. Помяну́ раа́в и вавило́на ве́дущым мя́: и се́ иноплеме́нницы, и ти́р, и лю́дие ефио́пстии, си́и бы́ша та́мо. Ма́ти сио́н рече́т, челове́к, и челове́к роди́ся в не́м, и то́й основа́ и вы́шний. Госпо́дь пове́сть в писа́нии люде́й, и князе́й си́х бы́вших в не́м: Я́ко веселя́щихся все́х жили́ще в тебе́.
Де́лателие же а́бие спе́шно во и́мя Госпо́дне начина́ют де́лати. Проше́дшу же настоя́телю пе́рвую ча́сть основа́ний се́верныя страны́, а́бие ста́нет к се́веру лице́м, и сконча́ну псалму́, диа́кону ре́кшу: Го́споду помо́лимся. и кли́ру: Го́споди поми́луй.
Чте́т настоя́тель моли́тву сию́:
Го́споди Бо́же на́ш, се́вер и мо́ре, и вся́ческая созда́вый, его́же не́бо, и земля́ вмести́ти не мо́жет, на земли́ хра́м себе́ име́ти ко всегда́шнему хвале́нию Пресвята́го и́мене твоего́ изво́ливый, смире́нно припа́дающе, твое́ человеколю́бие мо́лим: основа́ния хра́ма сего́, и все́ его́ зда́ние благослови́, и си́лою твое́ю утверди́, непозы́блемо же и неразруши́мо сотвори́, во сла́ву тебе́ еди́наго в Тро́ице святе́й сла́вимаго Бо́га, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Ли́к: Ами́нь.
По моли́тве же, а́ще древя́на и́мать бы́ти це́рковь, па́ки взе́м секи́ру, ударя́ет в сре́днее бревно́, то́жде глаго́ля, е́же и в пе́рвом ударе́нии, и и́дет, втору́ю ча́сть основа́ния кропя́, и глаго́ля:
Во и́мя Отца́, и Сы́на, и Свята́го Ду́ха, ами́нь.
Кли́р же чте́т псало́м 126:
А́ще не Госпо́дь сози́ждет до́м, всу́е труди́шася зи́ждущии: а́ще не Госпо́дь сохрани́т гра́д, всу́е бде́ стреги́й. Всу́е ва́м е́сть у́треневати: воста́нете по седе́нии, яду́щии хле́б боле́зни, егда́ да́ст возлю́бленным свои́м со́н. Се́ достоя́ние Госпо́дне сы́нове, мзда́ плода́ чре́внаго. Я́ко стре́лы в руце́ си́льнаго, та́ко сы́нове оттрясе́нных. Блаже́н, и́же испо́лнит жела́ние свое́ от ни́х: не постыдя́тся, егда́ глаго́лют враго́м свои́м во врате́х.
Прише́д же на за́падную страну́, и ста́в лице́м к за́паду, сконча́ну уже́ су́щу псалму́,
И диа́кону ре́кшу: Го́споду помо́лимся. и кли́ру: Го́споди поми́луй.
Чте́т настоя́тель моли́тву сию́:
Го́споди Бо́же на́ш, его́же хва́льно и́мя от восто́к со́лнца до за́пад, твои́м Боже́ственным про́мыслом избра́вый в жили́ще себе́ ме́сто сие́: посли́ ны́не, смире́нно мо́лим тя́, небе́сное твое́ благослове́ние на не́, и благослови́ нача́ло зда́ния сего́, и укрепи́ и утверди́ е́, и благопоспе́шно к соверше́нию приведи́. ты́ бо еси́ вся́ на по́льзу ду́ш на́ших де́йствуя, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
По моли́тве же, па́ки ударя́ет секи́рою три́жды, и и́дет, тре́тию ча́сть основа́ния кропя́, и глаго́ля:
Во и́мя Отца́, и Сы́на, и Свята́го Ду́ха, ами́нь.
Кли́р же чте́т псало́м 121:
Возвесели́хся о ре́кших мне́: в до́м Госпо́день по́йдем. Стоя́ще бя́ху но́ги на́шя во дво́рех твои́х Иерусали́ме. Иерусали́м зи́ждемый я́ко гра́д, ему́же прича́стие его́ вку́пе. Та́мо бо взыдо́ша коле́на, коле́на Госпо́дня, свиде́ние изра́илево, испове́датися и́мени Госпо́дню. Я́ко та́мо седо́ша Престо́ли на су́д, Престо́ли в дому́ Дави́дове. Вопроси́те же я́же о ми́ре иерусали́ма, и оби́лие лю́бящым тя́. Бу́ди же ми́р в си́ле твое́й, и оби́лие в столпостена́х твои́х. Ра́ди бра́тий мои́х, и бли́жних мои́х глаго́лах у́бо ми́р о тебе́. До́му ра́ди Го́спода Бо́га на́шего взыска́х блага́я тебе́.
Прише́д же на ю́жную страну́ настоя́тель, и ста́в лице́м к ю́гу, по сконча́нии псалма́:
диа́кону ре́кшу: Го́споду помо́лимся, и кли́ру: Го́споди поми́луй.
Чте́т моли́тву сию́:
Го́споди Иису́се Христе́ Бо́же на́ш, от ю́га на спасе́ние на́ше прише́дый, и от присе́нныя деви́ческия горы́ я́ко свя́т яви́выйся, и с челове́ки пожи́вый, при́зри ми́лостивно, мо́лимся, на кти́торов зача́таго во и́мя твое́ зда́тися хра́ма, и во все́м благослови́ и́х, и да́руй и́м си́лу и кре́пость, благомо́щие же и изъоби́лие с здра́вием, и во все́м к соверше́нию в сла́ву твою́ зача́таго де́ла поспе́шество. Ты́ бо еси́ Бо́г ми́лости, и щедро́т, и человеколю́бия, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
По моли́тве же, па́ки твори́т, я́коже и пе́рвее. И и́дет, четве́ртую ча́сть основа́ния кропя́, и глаго́ля:
Во и́мя Отца́, и Сы́на, и Свята́го Ду́ха, ами́нь.
Кли́р же чте́т псало́м 131:
Помяни́, Го́споди, Дави́да и всю́ кро́тость его́. Я́ко кля́тся Го́сподеви, обеща́ся Бо́гу Иа́ковлю: А́ще вни́ду в селе́ние до́му моего́, или́ взы́ду на о́др посте́ли моея́: А́ще да́м со́н очи́ма мои́ма и ве́ждома мои́ма дрема́ние, и поко́й скраниа́ма мои́ма, до́ндеже обря́щу ме́сто Го́сподеви, селе́ние Бо́гу Иа́ковлю. Се́ слы́шахом я́ во евфра́фе, обрето́хом я́ в поля́х дубра́вы: Вни́дем в селе́ния его́, поклони́мся на ме́сто, иде́же стоя́сте но́зе его́. Воскресни́ Го́споди в поко́й тво́й, ты́, и киво́т святы́ни твоея́. Свяще́нницы твои́ облеку́тся пра́вдою, и преподо́бнии твои́ возра́дуются. Дави́да ра́ди раба́ твоего́, не отврати́ лице́ пома́заннаго твоего́. Кля́тся Госпо́дь Дави́ду и́стиною, и не отве́ржется ея́: от плода́ чре́ва твоего́ посажду́ на Престо́ле твое́м. А́ще сохраня́т сы́нове твои́ заве́т мо́й, и свиде́ния моя́ сия́, и́мже научу́ я́, и сы́нове и́х до ве́ка ся́дут на Престо́ле твое́м. Я́ко избра́ Госпо́дь сио́на, изво́ли и́ в жили́ще себе́. Се́й поко́й мо́й во ве́к ве́ка, зде́ вселю́ся, я́ко изво́лих и́: лови́тву его́ благословля́яй благословлю́, ни́щыя его́ насыщу́ хле́бы. Свяще́нники его́ облеку́ во спасе́ние, и преподо́бнии его́ ра́достию возра́дуются. Та́мо возращу́ ро́г Дави́дови, угото́вах свети́льник пома́занному моему́. Враги́ его́ облеку́ студо́м, на не́мже процвете́т святы́ня моя́.
Прише́д же на ме́сто, иде́же нача́ кропи́ти, престае́т, и ше́д ста́нет пред водруже́нным кресто́м к восто́ку лице́м, по сконча́нии же псалма́ са́м настоя́тель со вся́ким умиле́нием начина́ет пе́ти вку́пе со все́м кли́ром:
Царю́ небе́сный: По сконча́нии же пе́ния, диа́кону ре́кшу: Го́споду помо́лимся, и кли́ру: Го́споди поми́луй.
Чте́т моли́тву сию́:
Го́споди Бо́же на́ш, изво́ливый на се́м ме́сте, и на се́м положе́нном и во и́мя твое́ благослове́нном ка́мени основа́ти себе́ це́рковь: са́м твоя́ от твои́х тебе́ принося́щих, в воздви́жении к твоему́ славосло́вию зи́ждемаго хра́ма, в че́сть же и па́мять, [и́мярек пра́здника или́ свята́го,] ми́лостивно прии́м, мно́жеством твои́х небе́сных и земны́х бла́г возда́ждь: все́м же к сооруже́нию и соверше́нию це́ркве сея́ по́мощь творя́щым, теле́сное здра́вие и душе́вное спасе́ние да́руй: де́латели укрепи́, невре́дны от вся́каго зла́ соблюда́я: основа́ния же сия́ неразори́ма, и непозы́блема соблюди́, и хра́м тво́й се́й в соверше́ние ско́ро приведи́: я́ко да в не́м непреста́нно всехва́льными пе́сньми и славословле́нии, и безкро́вными же́ртвами сла́вим и воспева́ем тя́, еди́наго и́стиннаго Бо́га на́шего. тебе́ бо подоба́ет вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Настоя́тель: Ми́р все́м.
Ли́к: И ду́хови твоему́.
Диа́кон же со вся́ким умиле́нием рече́т:
Па́ки и па́ки, прекло́ньше коле́на, Го́споду помо́лимся.
Ли́к: Го́споди поми́луй, три́жды.
И вси́ преклоня́ют коле́на.
Настоя́тель же и са́м прекло́нь коле́на, умиле́нно чте́т моли́тву сию́:
Хва́лим тя́ Го́споди Бо́же си́л, спаси́телю на́ш, я́ко премно́гия ра́ди твоея́ бла́гости и человеколю́бия, избра́л и освяти́л еси́ ме́сто сие́, и к созида́нию на не́м це́ркве в сла́ву Пресвята́го и́мене твоего́, на́ми недосто́йными рабы́ твои́ми основа́л еси́. мо́лим у́бо тя́ смире́нно, коле́на ду́ш и теле́с на́ших прекло́ньше, благоволи́ на ме́сте се́м и же́ртвеннику к приноше́нию на не́м безкро́вныя же́ртвы Пресвята́го те́ла и честны́я кро́ве Христа́ твоего́, в сла́ву твою́ и в спасе́ние ду́ш на́ших созда́тися: и я́коже хра́м, си́це и же́ртвенник се́й, нача́ло ны́не прие́мля, в соверше́ние спе́шно твое́ю Боже́ственною си́лою приведи́, да в не́м и на не́м да́же до сконча́ния ве́ка славосло́вие твоего́ Пресвята́го и́мене и безкро́вныя твоя́ слове́сныя же́ртвы от правове́рных люде́й твои́х, тебе́ безпреста́нно кроме́ вся́каго препя́тия приноси́мы и соверша́емы бу́дут, вся́ бо у тебе́ возмо́жна су́ть. И тебе́ сла́ву возсыла́ем, со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Все́м же воста́вшым, диа́кон глаго́лет ектению́ сию́:
Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
Ли́к: Го́споди поми́луй, три́жды.
Еще́ мо́лимся о благочести́вых кти́торах, и основа́телех в сла́ву Бо́жию сооружа́тися наче́ншаго хра́ма и́мярек, и о благополу́чном поспеше́нии свята́го де́ла и́х, о здра́вии же, спасе́нии, и оставле́нии грехо́в и́х, рце́м вси́, Го́споди услы́ши и поми́луй.
Ли́к: Го́споди поми́луй, три́жды.
Еще́ мо́лимся о е́же приста́вити де́лу сему́ свято́му а́нгела храни́теля, от вся́каго зла́го обстоя́ния, и ви́димых и неви́димых враго́в препя́тий избавля́юща и защища́юща, и де́лателей укрепля́юща, рце́м вси́, Го́споди услы́ши и поми́луй.
Ли́к: Го́споди поми́луй, три́жды.
Настоя́тель же возглаша́ет:
Услы́ши ны́ Бо́же спаси́телю на́ш, упова́ние все́х конце́в земли́, и су́щих в мо́ри дале́че, и ми́лостив, ми́лостив бу́ди Влады́ко о гресе́х на́ших, и поми́луй на́с и основа́телей свята́го хра́ма сего́: ми́лостив бо и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И а́бие быва́ет отпу́ст обы́чный хра́му.
Пода́в же благослове́ние лю́дем, святи́тель или́ протоиере́й, а́ще у́бо с лити́ею прише́л е́сть, я́коже предъуказа́ся, та́кожде с лити́ею возвраща́ется в це́рковь, отню́дуже прии́де, пою́щу кли́ру стихи́ры хра́му, или́ и́но что́ е́же изво́лят, в сла́ву Бо́жию.
ГЛАВА 27. ЧИ́Н МОЛИ́ТВЕННЫЙ НА ПОСТАВЛЕ́НИЕ КРЕСТА́ НА ВЕ́РХ КРО́ВА НОВОСОЗДА́ННЫЯ ЦЕ́РКВЕ 
Взе́м иере́й епитрахи́ль на себе́, и покади́в кре́ст фимиа́мом благослове́нным, начина́ет обы́чно:
Благослове́н Бо́г на́ш.
Ли́к: Трисвято́е. и по О́тче на́ш: Иере́й: Я́ко твое́ е́сть Ца́рство: И а́бие пою́т, или́ чту́т тропари́ сия́, гла́с 1: Спаси́, Го́споди, лю́ди твоя́: Сла́ва: Вознесы́йся на кре́ст во́лею: И ны́не: Предста́тельство Христиа́н: Посе́м ре́кшу диа́кону: Го́споду помо́лимся, и кли́ру: Го́споди поми́луй.
Чте́т иере́й моли́тву сию́:
Го́споди вседержи́телю Бо́же оте́ц на́ших, жезло́м моисе́овым, и дре́вом о́ным, на не́мже змию́ ме́дяную в пусты́ни, от угрызе́ния змие́в избавля́я лю́ди, привяза́ти повеле́л еси́, о́браз Честна́го и Животворя́щаго Креста́ возлю́бленнаго Сы́на твоего́ Го́спода на́шего Иису́са Христа́ прообрази́вый, и́мже диа́воля си́ла упраздни́ся, и зми́ем о́ным дре́вним вселука́вым угрызе́нный и умерщвле́нный ро́д на́ш оживотвори́ся: смире́нно твоему́ безме́рному человеколю́бию припа́дающе, мо́лимся и ми́ли ся де́ем, посли́ ны́не благослове́ние твое́ небе́сное, и благослови́ зна́мение сие́ кре́стное, и да́ждь ему́ си́лу и кре́пость благослове́ннаго о́наго, кро́вию Сы́на твоего́ окропле́ннаго дре́ва, во е́же бы́ти хра́му сему́, и́мени твоему́ созда́нному, покро́в держа́вен, тве́рдое огражде́ние, от вся́каго зла́го обстоя́ния всегда́шнее избавле́ние, благоле́пие же и украше́ние, и зна́мение ви́димым и неви́димым враго́м стра́шное и ужа́сное, все́х же в хра́м се́й с ве́рою входя́щих, и на не́ взира́ющих, и распя́тому на кресте́ Сы́ну твоему́ кла́няющихся благослови́, и си́лою кре́стною огради́в, неврежде́нных от вся́каго зла́ всегда́ соблюди́. кре́ст бо е́сть красота́ церко́вная, царе́м держа́ва, ве́рным утвержде́ние, па́влова похвала́, бесо́в же я́зва. е́й, Го́споди Бо́же на́ш, все́х ве́рою на зна́мение сие́ взира́ющих, и спаси́тельную Го́спода на́шего Иису́са Христа́ Сы́на твоего́ сме́рть воспомина́ющих, и тебе́ приле́жно моля́щихся, ми́лостивно услы́ши и человеколю́бне поми́луй: здра́вие же с долгоде́нствием да́руй, и Ца́рствия твоего́ сподо́би, благода́тию, и щедро́тами, и человеколю́бием единоро́днаго Сы́на твоего́, с ни́мже благослове́н еси́ со пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же взе́м свяще́нную во́ду, кропи́т е́ю кре́ст, глаго́ля:
Благословля́ется и освяща́ется зна́мение сие́ кре́стное, благода́тию Свята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь.
А́бие же пое́тся конда́к се́й, гла́с 4:
Вознесы́йся на кре́ст во́лею тезоимени́тому твоему́ но́вому жи́тельству щедро́ты твоя́ да́руй, Христе́ Бо́же: возвесели́ си́лою твое́ю, благове́рнаго импера́тора на́шего никола́я алекса́ндровича, побе́ды дая́ ему́ на супоста́ты, посо́бие иму́щу твое́ ору́жие ми́ра, непобеди́мую побе́ду.
Посе́м твори́т обы́чный отпу́ст хра́му: де́лателие же взе́мше Кре́ст, поставля́ют его́ на свое́м ме́сте верху́ Це́ркве.
ГЛАВА 28. ЧИ́Н ОСВЯЩЕ́НИЯ ХРА́МА, ОТ АРХИЕРЕ́А ТВОРИ́МАГО 
Хра́му соверше́ну бы́вшу, прихо́дит от архиере́а по́сланный, ему́же повели́т, пре́жде еди́наго дне́ или́ бо́льши, и предъуготовля́ет потре́бная к освяще́нию, ка́к вну́трь олтаря́, та́к и во все́м хра́ме, а наипа́че дабы́ Престо́л бы́л на четы́рех столпа́х, пя́тый столпе́ц посреди́ с я́щиком: я́щик бы бы́л посреде́ под Престо́лом, вышино́ю пол-арши́на: Престо́л высото́ю арши́на, и шести́ вершко́в, а широто́ю по ме́ре олтаря́: дска́ наПресто́льная по ме́ре Престо́ла, же́ртвенник тако́й же высоты́, ширина́ и длина́ по ме́ре олтаря́. На верху́ у столпо́в Престо́льных вы́нять я́щики на че́тверть вершка́, где́ бы́ть воскомасти́ху: на те́хже столпа́х, от по́лу уступя́ вершка́ с два́, вы́резать зазу́бриной для утвержде́ния ве́рви: а вкру́г Престо́льной дски́ вы́резать же на че́тверть вершка́, где́ бы́ть ве́рви: на дска́х, на Престо́льной и на же́ртвенной, по угла́м что́бы бы́ло прове́рчено, где́ бы́ть гвоздя́м, и сде́лать гне́здышка, где́ бу́дут гвозди́нныя шля́пки, что́б гвозди́нныя шля́пки бы́ли в ра́венстве со Престо́льною дско́ю, та́кож и на столпа́х наверте́ть, что́б гво́зди шли́ пря́мо: к утвержде́нию Престо́ла четы́ре гвоздя́, а к же́ртвеннику ско́лько на́добно: четы́ре ка́мня, ко́ими прибива́ются гво́зди: срачи́ца на одея́ние Престо́ла, и друга́я на же́ртвенник. На обяза́ние Престо́ла ве́рвь в шестьдеся́т арши́н, и ве́рхнее одея́ние на Престо́л и на же́ртвенник: пелены́, что́б покры́ть Престо́л и же́ртвенник, во́здухи, пла́ты, кото́рыми Престо́л отира́ть: за́навес к Ца́рским две́рем, два́ илито́на на Престо́л и на же́ртвенник: воды́ ро́зовой, и вина́ церко́внаго по сткля́нице: кропи́ло, ко́им кропи́ть: свято́е ми́ро, и струче́ц: четы́ре гу́бы, отира́ть и́ми Престо́л: гу́ба во антими́нс, гу́ба во святу́ю ча́шу: я́щичек оловя́нный на святы́я мо́щи под Престо́л: архиере́ю свеща́, и свещы́ на розда́чу про́чым духо́вным, и миря́ном: ла́дон росно́й и просто́й: две́ свещи́ вы́носныя большы́я: хору́гви, а́ще су́ть: вкру́г це́ркви что́б бы́ло чи́сто.
Та́же снима́ется дска́ со столпо́в, и поставля́ется на десне́й стране́ к стене́, и замеча́ется, ка́к е́й бы́ть по пре́жнему на столпа́х Престо́льных.
Пото́м пред Ца́рския врата́ поставля́ется сто́л, и постила́ется ска́терть: пове́рх ска́терти постила́ется пелена́, и полага́ется свято́е ева́нглие, и честны́й кре́ст, и поставля́ются святы́е сосу́ды, лжи́ца, копие́, пелены́, во́здухи, ве́рвь, одея́ние на Престо́л и на же́ртвенник, гво́зди, гу́бы, и покрыва́ются пелено́ю и поставля́ются по угла́м четы́ре подсве́щника: а друго́й столе́ц поставля́ется в олтаре́ к го́рнему ме́сту, и сте́лется пелена́, и поставля́ется на столе́ц свято́е ми́ро, вино́ церко́вное, вода́ ро́зовая в сткля́ницах, струче́ц, кропи́ло, ка́мение, кото́рыми гво́зди прибива́ть.
А мо́щи святы́я поставля́ются на ди́скосе, покрове́ны звездо́ю и во́здухом, в на́вечерии освяще́ния на анало́гии пред о́бразом спаси́телевым, у Ца́рских вра́т в то́мже хра́ме, и пое́тся вне́ олтаря́ всено́щное бде́ние обновле́нию и хра́му, кому́ от архиере́а повелено́ бу́дет. Пред водоосвяще́нием же изно́сятся мо́щи с благогове́нием в бли́з су́щий хра́м по́сле ра́нней литурги́и, и поставля́ются на святе́м Престо́ле, а свято́е ева́нглие поставля́ется от восто́ка над мощьми́: и ста́вится подсве́щник пред святы́ми мощьми́. Бу́де же не́т в бли́зости друга́го хра́ма, то стоя́т до вре́мени прия́тия своего́ на то́мже ме́сте.
О составле́нии воскомасти́ха:
Во у́трии пре́жде прише́ствия архиере́йскаго, воскомасти́х составля́ется си́це во́ск, и масти́х толче́н, и ла́дон толче́н, [а́ще не́сть масти́ха, вме́сто его́ бе́лый ла́дон довле́ет,] и росно́й ла́дон толче́н же, и ало́й толче́н же, а́ще же не́сть ало́я, вме́сто его́ се́ра [смола́] бе́лая: и полага́ют пре́жде во́ск в горне́ц но́вый, проти́ву ме́ры веще́й. И егда́ расто́пится во́ск, полага́ют и вышепи́санныя ве́щи, и меша́ют я́ в горнце́ стручце́м опа́сно, что́бы от воскипе́ния не прелило́ся во о́гнь: и по ма́лом кипе́нии, отставля́ют от огня́ во страну́: А́ще же соизво́лится примеша́ти и ины́я благово́нныя прили́чныя ве́щи: и сие́ невозбра́нно е́сть.
Нача́ло освяще́ния.
Приспе́вшу вре́мени святы́я литурги́и, и прибы́вшу архиере́ю во освяща́емый хра́м, облача́ется во вся́ архиере́йская облаче́ния, и верху́ архиере́йских оде́жд возлага́ется ктому́ наро́читая срачи́ца или́ за́пон. И та́ко укра́шен вхо́дит во святы́й олта́рь: преди́ же архиере́а вно́сят сослужа́щии свяще́нницы, та́кожде све́рх свяще́ннических оде́жд име́ющие возложе́нныя срачи́цы, в Ца́рская врата́ сто́л угото́ванный со вся́кою потре́бою, я́же су́ть прили́чна ко освяще́нию, и поставля́ют одесну́ю страну́. Архиере́й же, отда́в по́сох у Ца́рских вра́т по́дьяку, вхо́дит во олта́рь, и помоля́ся осеня́ет сослужа́щих на о́бе страны́[Зри́. Ца́рская врата́ затвори́ти, и мирски́м лю́дем из олтаря́ изы́ти, дабы́ от утесне́ния не могло́ какова́го ли́бо священноде́йствию возпосле́довати препя́тствия]. В то́ вре́мя диа́кон подно́сит архиере́ю святу́ю во́ду: архиере́й же приня́в кропи́ло, кропи́т свято́ю водо́ю столпы́. Пото́м прино́сит ключа́рь воскомасти́х кипя́щ, архиере́й кропи́т свято́ю водо́ю воскомасти́х, и прие́млет горне́ц с воскомасти́хом, и возлива́ет са́м на столпцы́ крестообра́зно проти́в ме́ры, обходя́ круго́м, и отдае́т горне́ц, пото́м па́ки кропи́т свято́ю водо́ю на столпцы́, что́бы ско́ро усты́л воскомасти́х: а свяще́нницы подува́ют на столпцы́, иде́же воскомасти́х, до́ндеже усты́нет.
По исполне́нии о́наго, протодиа́кон глаго́лет:
Го́споду помо́лимся.
Свяще́нницы: Го́споди поми́луй.
Архиере́й же чте́т моли́тву во услы́шание все́м:
Моли́тва 1:
Го́споди Бо́же спаси́телю на́ш, вся́ творя́й и стро́яй о спасе́нии ро́да челове́ческаго, приими́ моли́тву на́с недосто́йных ра́б твои́х, и удовли́ на́с в настоя́щий ча́с, во е́же неосужде́нно освяще́ние соверши́ти хра́ма сего́, ко твоему́ славосло́вию созда́ннаго, во и́мя свята́го и́мярек: [или́ святы́я и́мярек] и воздви́жение в не́м сотвори́ти трапе́зы.
Возгла́с: Я́ко подоба́ет тебе́ вся́кая сла́ва, че́сть и поклоне́ние, отцу́ и Сы́ну, и свято́му ду́ху, ны́не и при́сно, и во ве́ки веко́в.
Свяще́нницы: Ами́нь.
Пото́м прино́сят свяще́нницы трапе́зную дску́, и кропи́тся дска́ от архиере́а с обои́х стра́н, и полага́ется на столпца́х Престо́льных.
В то́ вре́мя пое́тся псало́м 144:
Вознесу́ тя Бо́же мо́й, Царю́ мо́й, и благословлю́ и́мя твое́ в ве́к и в ве́к ве́ка. На вся́к де́нь благословлю́ тя, и восхвалю́ и́мя твое́ в ве́к и в ве́к ве́ка. Ве́лий Госпо́дь и хва́лен зело́, и вели́чию его́ не́сть конца́. Ро́д и ро́д восхва́лят дела́ твоя́, и си́лу твою́ возвестя́т. Великоле́пие сла́вы святы́ни твоея́ возглаго́лют и чудеса́ твоя́ пове́дят: И си́лу стра́шных твои́х реку́т, и вели́чие твое́ пове́дят. Па́мять мно́жества бла́гости твоея́ отры́гнут, и пра́вдою твое́ю возра́дуются. Ще́др и ми́лостив Госпо́дь, долготерпели́в и многоми́лостив: Бла́г Госпо́дь вся́ческим, и щедро́ты его́ на все́х де́лех его́. Да испове́дятся тебе́, Го́споди, вся́ дела́ твоя́, и преподо́бнии твои́ да благословя́т тя́: Сла́ву Ца́рствия твоего́ реку́т, и си́лу твою́ возглаго́лют: Сказа́ти сыново́м челове́ческим си́лу твою́, и сла́ву великоле́пия Ца́рствия твоего́. Ца́рство твое́, Ца́рство все́х веко́в, и Влады́чество твое́ во вся́ком ро́де и ро́де: ве́рен Госпо́дь во все́х словесе́х свои́х, и преподо́бен во все́х де́лех свои́х. утвержда́ет Госпо́дь вся́ низпа́дающыя, и возставля́ет вся́ низве́рженныя. О́чи все́х на тя́ упова́ют, и ты́ дае́ши и́м пи́щу во благовре́мении: Отверза́еши ты́ ру́ку твою́, и исполня́еши вся́кое живо́тно благоволе́ния. Прⷣвен Госпо́дь во все́х путе́х свои́х, и преподо́бен во все́х де́лех свои́х. Бли́з Госпо́дь все́м призыва́ющым его́, все́м призыва́ющым его́ во и́стине: Во́лю боя́щихся его́ сотвори́т, и моли́тву и́х услы́шит, и спасе́т я́. Храни́т Госпо́дь вся́ лю́бящыя его́, и вся́ гре́шники потреби́т. Хвалу́ Госпо́дню возглаго́лют уста́ моя́: и да благослови́т вся́ка пло́ть и́мя свято́е его́ в ве́к, и в ве́к ве́ка.
По сконча́нии же псалма́, глаго́лет архиере́й:
Благослове́н Бо́г на́ш:
Сте́кшу же воскомасти́ху, и очища́емым ме́стом, на ни́хже истече́.
Па́ки глаго́лют псало́м 22:
Госпо́дь пасе́т мя́, и ничто́же мя́ лиши́т. На ме́сте зла́чне, та́мо всели́ мя: на воде́ поко́йне воспита́ мя. Ду́шу мою́ обрати́, наста́ви мя́ на стези́ пра́вды, и́мене ра́ди своего́. А́ще бо и пойду́ посреде́ се́ни сме́ртныя, не убою́ся зла́, я́ко ты́ со мно́ю еси́: же́зл тво́й и па́лица твоя́, та́ мя́ уте́шиста. угото́вал еси́ предо мно́ю трапе́зу сопроти́в стужа́ющым мне́: ума́стил еси́ еле́ом главу́ мою́, и ча́ша твоя́ упоява́ющи мя́ я́ко держа́вна. И ми́лость твоя́ пожене́т мя́ вся́ дни́ живота́ моего́, и е́же всели́ти ми ся в до́м Госпо́день, в долготу́ дни́й.
Та́же архиере́й:
Благослове́н Бо́г на́ш, всегда́, ны́не и при́сно, и во ве́ки веко́в.
Свяще́нницы: Ами́нь.
Та́же прино́сит ключа́рь четы́ре гво́здя, и полага́ет на трапе́зе: архиере́й же кропи́т свято́ю водо́ю, и влага́ет и́х в столпы́. Па́ки прино́сит ключа́рь четы́ре ка́мня: взя́в же архиере́й еди́н ка́мень, и про́чии священнослужи́тели, утвержда́ют трапе́зу. По внегда́ же утверди́тися трапе́зе, кове́р а́бие пред святы́ми две́рьми постила́ется, и возгла́вие полага́ется[Ца́рская врата́ отве́рсти], и изше́д архиере́й из олтаря́, протодиа́кону возгласи́вшу:
Па́ки и па́ки, прекло́ньше коле́на, Го́споду помо́лимся.
Свяще́нником же вну́трь олтаря́ пою́щым: Го́споди поми́луй, три́жды.
Преклоня́ет коле́на, и чте́т моли́тву сию́ велегла́сно:
Бо́же безнача́льный. и присносу́щный, и́же от не су́щих в бытие́ вся́ приведы́й, и́же во све́те живы́й непристу́пнем, и престо́л име́яй не́бо, зе́млю же подно́жие: и́же моисе́ови повеле́ние да́вый и начерта́ния, веселеи́лу же ду́х прему́дрости вложи́вый: и удовли́в и́х к соверше́нию свиде́ния ски́нии, в не́йже служе́ния оправда́ния бя́ху и́стины о́бразы и предначерта́ния: и́же соломо́ну широту́ и простра́нство се́рдца дарова́вый, и те́м дре́вний хра́м возста́вивый: святы́м же всехва́льным апо́столом, в ду́се слу́жбу, и ски́нии и́стинныя обнови́вый благода́ть: и те́ми святы́я твоя́ це́ркви, и же́ртвенники твоя́, Го́споди си́л, во все́й земли́ насади́вый, во е́же приноси́тися тебе́ свяще́нным и безкро́вным же́ртвам: и́же и сему́ хра́му ны́не благоволи́л еси́ во и́мя созда́тися свята́го, [или́ святы́я] и́мярек, ко сла́ве твое́й, и единоро́днаго твоего́ Сы́на, и всесвята́го твоего́ ду́ха: са́м безсме́ртне и великодарови́тый Царю́, помяни́ щедро́ты твоя́ и ми́лости твоя́, я́ко от ве́ка су́ть: и да не возгнуша́ешися на́с, мно́жеством оскверне́нных грехо́в, ниже́ да разруши́ши заве́та твоего́ на́шея ра́ди нечистоты́: но пре́зри и ны́не прегреше́ния на́ша, и укрепи́ на́с, и удовли́ благода́тию и прише́ствием животворя́щаго и свята́го твоего́ ду́ха, соверши́ти без осужде́ния обновле́ние хра́ма сего́, и и́же в не́м же́ртвенника [же́ртвенников] сотвори́ти освяще́ние: да и на се́м [и на си́х] благослови́м тя́ псалмы́ и пе́сньми, и та́йными [та́йнами] слу́жбами, и твое́ благоутро́бие вы́ну велича́ем. Е́й, Влады́ко Го́споди Бо́же на́ш, упова́ние все́х конце́в земли́, услы́ши на́с гре́шных моля́щихся тебе́: и низпосли́ Пресвята́го твоего́ и покланя́емаго и всеси́льнаго ду́ха, и освяти́ хра́м се́й, и же́ртвенник се́й [и же́ртвенники сия́] испо́лни его́ [я́] све́та присносу́щнаго, избери́ его́ [я́] в жили́ще твое́: сотвори́ его́ [я́] ме́сто селе́ния сла́вы твоея́: украси́ его́ [я́] Боже́ственными твои́ми и преми́рными дарова́ньми: уста́ви его́ [я́] приста́нище обурева́емых, врачевство́ страсте́й, прибе́жище немощны́х, бесо́в прогоне́ние: во е́же бы́ти очеса́м твои́м отве́рстым на́нь [на ни́х] де́нь и но́щь, и ушеса́м твои́м вне́млющым в моли́тву, со стра́хом твои́м и благогове́инством в него́ приходя́щих [к ни́м приходя́щих], и призыва́ющих всечестно́е и покланя́емое и́мя твое́: да ели́ка воспро́сят у тебе́, и ты́ услы́шиши на небеси́ горе́, и сотвори́ши ми́лость, и ми́лостив бу́деши: сохрани́ его́ да́же до сконча́ния ве́ка непоколеби́ма, и и́же в не́м же́ртвенник святы́й [же́ртвенники святы́я] святы́х покажи́, си́лою и де́йством свята́го твоего́ ду́ха, просла́ви его́ [я́] па́че е́же по зако́ну очисти́лища: я́ко да я́же на не́м [на ни́х] соверша́емая священноде́йства во святы́й и пренебе́сный, и мы́сленный тво́й же́ртвенник достиза́ют, и благода́ть на́м твоего́ пречи́стаго прино́сят осене́ния: дерза́ем бо не на на́ших ру́к служе́ние, но на твою́ неизрече́нную благосты́ню.
И по соверше́нии моли́твы воста́нет архиере́й, и и́дет во олта́рь ко святе́й трапе́зе, а протодиа́кон вну́трь свята́го олтаря́ глаго́лет [Ца́рская врата́ затвори́ти]:
Заступи́, спаси́, поми́луй, возста́ви и сохрани́ на́с, Бо́же, твое́ю благода́тию.
Свяще́нницы: Го́споди поми́луй.
О свы́шнем ми́ре, и о спасе́нии ду́ш на́ших, Го́споду помо́лимся.
О ми́ре всего́ ми́ра, благостоя́нии святы́х Бо́жиих:
И о преосвяще́ннейшем епи́скопе на́шем и́мярек, и де́лех руку́ его́, и и́же с ни́м свяще́нницех и диа́конех, Го́споду помо́лимся.
О е́же освяти́тися хра́му сему́, и и́же в не́м же́ртвеннику сему́, [же́ртвенником си́м] прише́ствием и си́лою Свята́го Ду́ха, Го́споду помо́лимся.
О гра́де се́м, и вся́ком гра́де:
О изба́витися на́м:
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу, и Присноде́ву мари́ю, [и свята́го, его́же е́сть освяща́емый хра́м] со все́ми святы́ми помяну́вше, са́ми себе́, и дру́г дру́га, и ве́сь живо́т на́ш Христу́ Бо́гу предади́м.
Возгла́с: Я́ко свя́т еси́ Бо́же на́ш, и́же на пострада́вших по тебе́ честны́х му́ченицех почива́еши, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Свяще́нницы: Ами́нь.
Та́же прино́сится возлива́льник с те́плою водо́ю, и вино́ кра́сное, и ро́зовая вода́.
Протодиа́кон глаго́лет: Го́споду помо́лимся.
Архиере́й, преклони́в главу́, глаго́лет моли́тву сию́ над вода́ми и вино́м та́йно:
Го́споди Бо́же на́ш, освяти́вый струи́ иорда́нския спаси́тельным твои́м явле́нием: са́м и ны́не низпосли́ благода́ть свята́го твоего́ ду́ха, и благослови́ во́ды сия́ и вино́ ко освяще́нию и соверше́нию же́ртвенника твоего́ сего́ [же́ртвенников твои́х си́х]: я́ко благослове́н еси́ во ве́ки веко́в, ами́нь.
И по моли́тве возлива́ет на трапе́зу три́жды от те́плыя воды́, глаго́ля:
Во и́мя Отца́, и Сы́на, и Свята́го Ду́ха, ами́нь.
А вино́ кра́сное с ро́зовою водо́ю сме́шивается во еди́ном сосу́де.
Та́же ключа́рь прино́сит четы́ре пла́та. Архиере́й же приня́в еди́н пла́т, про́чыя благословля́ет прия́ти сослужа́щым, и отира́ют и́ми трапе́зу.
Внегда́ же сия́ соверша́ются, глаго́лется псало́м 83:
Ко́ль возлю́бленна селе́ния твоя́, Го́споди си́л! Жела́ет и скончава́ется душа́ моя́ во дворы́ Госпо́дни: се́рдце мое́ и пло́ть моя́ возра́довастася о Бо́зе жи́ве. И́бо пти́ца обре́те себе́ хра́мину, и го́рлица гнездо́ себе́, иде́же положи́т птенцы́ своя́: олтари́ твоя́, Го́споди си́л, Царю́ мо́й и Бо́же мо́й. Блаже́ни живу́щии в дому́ твое́м: в ве́ки веко́в восхва́лят тя́. Блаже́н му́ж, ему́же е́сть заступле́ние его́ у тебе́: восхожде́ния в се́рдце свое́м положи́. Во юдо́ль плаче́вную, в ме́сто, е́же положи́: и́бо благослове́ние да́ст законополага́яй. По́йдут от си́лы в си́лу, яви́тся Бо́г бого́в в сио́не. Го́споди Бо́же си́л, услы́ши моли́тву мою́, внуши́ Бо́же Иа́ковль. Защи́тниче на́ш ви́ждь Бо́же, и при́зри на лице́ Христа́ твоего́. Я́ко лу́чше де́нь еди́н во дво́рех твои́х, па́че ты́сящ: изво́лих примета́тися в дому́ Бо́га моего́ па́че, не́же жи́ти ми́ в селе́ниих гре́шничих. Я́ко ми́лость и и́стину лю́бит Госпо́дь, Бо́г благода́ть и сла́ву да́ст, Госпо́дь не лиши́т благи́х, ходя́щих незло́бием. Го́споди Бо́же си́л, блаже́н челове́к упова́яй на тя́.
И по соверше́нном омове́нии трапе́зном и отира́нии, глаго́лет архиере́й:
Сла́ва Бо́гу на́шему во ве́ки веко́в.
Свяще́нницы: Ами́нь.
Прие́млет архиере́й у ключаря́ вино́ кра́сное, с водо́ю ро́зовою сме́шенное, и возлива́ет на трапе́зу три́жды, крестови́дно, дово́льно, и напая́ют трапе́зу, растира́юще рука́ми: и кропи́т архиере́й те́м же смеше́нием освяща́емыя антими́нсы про́чыя. Егда́ же сие́ де́ется, глаго́лет на вся́ком кропле́нии:
Окропи́ши мя́ иссо́пом, и очи́щуся: омы́еши мя́, и па́че сне́га убелю́ся.
А по окропле́нии престо́ла и антими́нсов присовокупля́ет и после́дующее:
Слу́ху моему́ да́си ра́дость и весе́лие, возра́дуются ко́сти смире́нныя. Отврати́ лице́ твое́ от гре́х мои́х, и вся́ беззако́ния моя́ очи́сти. Се́рдце чи́сто сози́жди во мне́ Бо́же, и ду́х пра́в обнови́ во утро́бе мое́й. Не отве́ржи мене́ от лица́ твоего́, и ду́ха твоего́ свята́го не отими́ от Мене́. Возда́ждь ми́ ра́дость спасе́ния твоего́, и ду́хом Влады́чним утверди́ мя. Научу́ беззако́нныя путе́м твои́м, и нечести́вии к тебе́ обратя́тся. Изба́ви мя́ от крове́й Бо́же, Бо́же спасе́ния моего́: возра́дуется язы́к мо́й пра́вде твое́й. Го́споди, устне́ мои́ отве́рзеши, и уста́ моя́ возвестя́т хвалу́ твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. ублажи́ Го́споди благоволе́нием твои́м сио́на, и да сози́ждутся сте́ны иерусали́мския. Тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь тво́й тельцы́.
Пото́м ключа́рь прино́сит гу́бы. Архиере́й прие́млет еди́ну гу́бу, а про́чыя други́и сослужа́щии: и отира́ют гу́бами трапе́зу. Пото́м полага́ется антими́нс [или́ антими́нсы] на трапе́зу горе́.
Та́же глаго́лет архиере́й:
Благослове́н Бо́г на́ш, всегда́, ны́не и при́сно, и во ве́ки веко́в.
Свяще́нницы: Ами́нь.
Пото́м прино́сит ключа́рь свято́е ми́ро. Архиере́й, приня́в струче́ц, помазу́ет на трапе́зе крестообра́зно.
Протодиа́кону глаго́лющу к Престо́лу и ко [вся́кому] антими́нсу: Во́нмем: Архиере́й твори́т на трапе́зе три́ кресты́, еди́н среди́, а два́ по обою́ страну́ ма́ло пони́же, глаго́ля: Аллилу́иа: по три́жды. Помазу́ет же и на столпе́х престо́льных с дву́ стра́н, и на среде́, и на ре́брех. Посе́м свяще́нницы прие́млют антими́нс [антими́нсы] и полага́ют и́ [я́] на престо́ле, еди́н по еди́ному, ни́же кресто́в, иде́же назна́менаны святы́м ми́ром, для того́, что́б те́ кресты́ не сотре́нны бы́ли. Архиере́й твори́т три́ кресты́ на вся́ком антими́нсе ми́ром, я́коже и на престо́ле.
Егда́ же сие́ соверши́тся, глаго́лется псало́м 132:
Се́ что́ добро́, или́ что́ красно́, но е́же жи́ти бра́тии вку́пе? Я́ко ми́ро на главе́, сходя́щее на браду́, браду́ ааро́ню, сходя́щее на оме́ты оде́жды его́: я́ко роса́ аермо́нская, сходя́щая на го́ры сио́нския. я́ко та́мо запове́да Госпо́дь благослове́ние и живо́т до ве́ка.
Та́же архиере́й глаго́лет: Сла́ва тебе́ свята́я Тро́ице, Бо́же на́ш, во ве́ки веко́в.
Свяще́нницы: Ами́нь.
И отлага́ется антими́нс [антими́нсы] на блю́до. Посе́м свяще́нницы прино́сят срачи́цу: архиере́й кропи́т свято́ю водо́ю вну́трь и вне́, и надева́ют на трапе́зу. Пото́м прино́сится ве́рвь. Архиере́й кропи́т ве́рвь, и обязу́ет Престо́л, обязу́ется же си́це:
От пра́выя страны́, у пе́рваго столпа́ архиере́й де́ржит коне́ц ве́рви, и и́дут по ве́рви круго́м до втора́го столпа́ к восто́ку: от втора́го же столпа́ сно́сится на ни́з к тре́тиему столпу́, и и́дет по ни́зу до четве́ртаго столпа́, и па́ки возно́сится к пе́рвому столпу́ сопреди́, и связу́ется с конце́м, иде́же архиере́й держи́т: и па́ки сно́сится вни́з ко второ́му столпу́, и и́дет ни́зом до тре́тияго столпа́, взно́сится в ве́рх к четве́ртому столпу́, от четве́ртаго же столпа́ сно́сится вни́з к пе́рвому столпу́, и та́ко бу́дет кре́ст сопреди́. От пе́рваго же столпа́ по ни́зу и́дет круго́м до втора́го столпа́, от втора́го же столпа́ взно́сит в ве́рх к тре́тиему столпу́, и та́ко бу́дет кре́ст к восто́ку. От тре́тияго же столпа́ сно́сит на ни́з к четве́ртому столпу́, и та́ко бу́дет кре́ст на се́верней стране́: от четве́ртаго же столпа́, и́дет по ни́зу кресто́м до пе́рваго столпа́. От пе́рваго же столпа́ сни́зу и́дет в ве́рх ко второ́му столпу́: и та́ко бу́дет кре́ст на ю́жной стране́. и обхо́дит круго́м, что́б бы́ло три́ ве́рви по ве́рху, вторы́й же коне́ц ве́рви связу́ется с пе́рвым конце́м у пе́рваго столпа́.
Егда́ же сия́ соверша́ются, то́ есть, одева́ется трапе́за срачи́цею, и опоясу́ется ве́рвию, глаго́лется еди́ножды, два́жды и три́жды
псало́м 131:
Помяни́ Го́споди Дави́да, и всю́ кро́тость его́. Я́ко кля́тся Го́сподеви, обеща́ся Бо́гу Иа́ковлю: А́ще вни́ду в селе́ние до́му моего́, или́ взы́ду на о́др посте́ли моея́: А́ще да́м со́н очи́ма мои́ма, и ве́ждома мои́ма дрема́ние, и поко́й скраниа́ма мои́ма, до́ндеже обря́щу ме́сто Го́сподеви, селе́ние Бо́гу Иа́ковлю. Се́ слы́шахом я́ во евфра́фе, обрето́хом я́ в поля́х дубра́вы: Вни́дем в селе́ния его́, поклони́мся на ме́сто, иде́же стоя́сте но́зе его́. Воскресни́ Го́споди в поко́й тво́й, ты́ и киво́т святы́ни твоея́. Свяще́нницы твои́ облеку́тся пра́вдою, и преподо́бнии твои́ возра́дуются. Дави́да ра́ди раба́ твоего́, не отврати́ лице́ пома́заннаго твоего́. Кля́тся Госпо́дь Дави́ду и́стиною, и не отве́ржется ея́: от плода́ чре́ва твоего́ посажду́ на Престо́ле твое́м. А́ще сохраня́т сы́нове твои́ заве́т мо́й, и свиде́ния моя́ сия́, и́мже научу́ я́, и сы́нове и́х до ве́ка ся́дут на Престо́ле твое́м. Я́ко избра́ Госпо́дь сио́на, изво́ли и́ в жили́ще себе́. Се́й поко́й мо́й во ве́к ве́ка, зде́ вселю́ся, я́ко изво́лих и́: Лови́тву его́ благословля́яй благословлю́, ни́щыя его́ насыщу́ хле́бы, Свяще́нники его́ облеку́ во спасе́ние, и преподо́бнии его́ ра́достию возра́дуются. Та́мо возращу́ ро́г Дави́дови, угото́вах свети́льник пома́занному моему́. Враги́ его́ облеку́ студо́м, на не́мже процвете́т святы́ня моя́.
По соверше́нии же глаго́лет архиере́й:
Сла́ва Бо́гу на́шему, во ве́ки веко́в.
Пото́м прино́сят свяще́нницы инди́тию, си́есть, ве́рхнее одея́ние.
Архиере́й кропи́т свято́ю водо́ю вну́трь и вне́, и одева́ют е́ю святы́й престо́л, и полага́ют илито́н, а на илито́не антими́нс [антими́нсы] и свято́е ева́нглие на Престо́ле, и честны́й кре́ст, и покрыва́ются пелено́ю: вся́ же сия́ кропя́тся свято́ю водо́ю.
Си́м же соверши́вшымся, глаго́лется псало́м 92:
Госпо́дь воцари́ся, в ле́поту облече́ся: облече́ся Госпо́дь в си́лу, и препоя́сася: и́бо утверди́ вселе́нную, я́же не подви́жится. Гото́в Престо́л тво́й отто́ле: от ве́ка ты́ еси́. Воздвиго́ша ре́ки Го́споди, воздвиго́ша ре́ки гла́сы своя́: Во́змут ре́ки сотре́ния своя́ от гласо́в во́д мно́гих. Ди́вны высоты́ морски́я, ди́вен в высо́ких Госпо́дь. Свиде́ния твоя́ уве́ришася зело́: до́му твоему́ подоба́ет святы́ня Го́споди, в долготу́ дни́й.
По псалме́ глаго́лет архиере́й:
Благослове́н Бо́г на́ш:
Та́же повели́т архиере́й нача́льствующему из сослужа́щих украша́ти предложе́ние со окропле́нием святы́я воды́, [и поставля́ются сосу́ды, и покро́вы, и пелено́ю покрыва́ются.] ничто́же глаго́ля, то́кмо водо́ю свято́ю кропя́. Посе́м снима́ется со архиере́а за́пон, а протодиа́кон прино́сит архиере́ю кади́ло[Ца́рская врата́ отве́рсти]. Архиере́й же кади́т кресто́м Престо́л и же́ртвенник и ве́сь олта́рь: а протодиа́кон предхо́дит со свеще́ю, и глаго́лется
псало́м 25:
Суди́ ми Го́споди, я́ко а́з незло́бою мое́ю ходи́х: и на Го́спода упова́я не изнемогу́: Искуси́ мя Го́споди, и испыта́й мя́, разжзи́ утро́бы моя́ и се́рдце мое́: Я́ко ми́лость твоя́ пред очи́ма мои́ма е́сть, и благоугоди́х во и́стине твое́й. Не седо́х с со́нмом су́етным, и со законопресту́пными не вни́ду. Возненави́дех це́рковь лука́внующих, и с нечести́выми не ся́ду. умы́ю в непови́нных ру́це мои́, и обы́ду же́ртвенник тво́й Го́споди: Е́же услы́шати ми́ гла́с хвалы́ твоея́, и пове́дати вся́ чудеса́ твоя́. Го́споди, возлюби́х благоле́пие до́му твоего́, и ме́сто селе́ния сла́вы твоея́. Да не погуби́ши с нечести́выми ду́шу мою́, и с му́жи крове́й живо́т мо́й: И́хже в руку́ беззако́ния, десни́ца и́х испо́лнися мзды́. А́з же незло́бою мое́ю ходи́х, изба́ви мя́ Го́споди, и поми́луй мя́. Нога́ моя́ ста́ на правоте́: в це́рквах благословлю́ тя Го́споди.
Мно́гажды, до́ндеже окади́т олта́рь и всю́ це́рковь по обы́чаю.
Внегда́ же архиере́й кади́т, после́дуют по не́м дво́е архимандри́тов, или́ игу́менов, или́ свяще́нников: еди́н кропи́т сте́ны свято́ю водо́ю, а вторы́й держя́ сосу́д ми́ра, помазу́ет стручце́м, обмочя́ в ми́ро, крестообра́зно, пе́рвее во олтаре́ над го́рним ме́стом над окно́м: та́же над церко́вными враты́, я́же к за́паду це́ркве: та́же на ю́жной стране́, и на се́верной над две́рьми, или́ над окно́м на стена́х, а́ще же высо́ко, приставля́ется ле́ствица.
Соверши́вшу же ся кажде́нию и псалму́, и́дет архиере́й во олта́рь и глаго́лет:
Сла́ва Отцу́, и Сы́ну, и Свято́му Ду́ху, ны́не и при́сно, и во ве́ки веко́в, ами́нь.
И прие́млет протодиа́кон кади́ло, и кади́т архиере́а три́жды.
Пото́м глаго́лет ектению́ ма́лую: Па́ки и па́ки: пред Престо́лом, по ле́вую страну́ архиере́а.
Возгла́са же архиере́й не глаго́лет, но протодиа́кон: Го́споду помо́лимся. и снима́ется ми́тра. Архиере́й же пред святы́м Престо́лом глаго́лет моли́тву велегла́сно:
Го́споди небесе́ и земли́, и́же святу́ю твою́ це́рковь неизрече́нною прему́дростию основа́вый, и во о́браз а́нгельскаго на небеси́ служе́ния, свяще́нничества чи́н на земли́ соста́вивый: ты́ Влады́ко великода́рне, приими́ и ны́не моля́щихся на́с, не я́ко досто́йных су́щих о толи́ких проси́ти, но да превосхо́дство пока́жется твоея́ бла́гости: не бо́ преста́л еси́ челове́ческому ро́ду многообра́зне благоде́я. Глави́зну же на́м дарова́л еси́ благодея́ний, е́же во пло́ти единоро́днаго твоего́ Сы́на прише́ствие, и́же на земли́ я́влься, и возсия́в су́щым во тьме́ све́т спасе́ния, принесе́ себе́ о на́с же́ртву, и бы́сть ми́рови всему́ очисти́лище, о́бщники на́с своего́ воскре́сния сотвори́в: и вознесы́йся на небеса́, облече́ своя́ ученики́ и апо́столы, я́коже обеща́ся, си́лою свы́ше, я́же е́сть ду́х святы́й, покланя́емый и всеси́льный, и́же от Тебе́ Бо́га и отца́ исходя́щ: и́мже бы́вше си́льнии де́лом и сло́вом, креще́ние преда́ша сыноположе́ния: це́ркви воздвиго́ша, утверди́ша же́ртвенники, свяще́нства положи́ша пра́вила и зако́ны, и́хже мы́ гре́шнии держа́ще преда́ние, припа́даем ти́ ве́чному Бо́гу, и мо́лимся ти́ благоутро́бне: к твоему́ песнопе́нию созда́нный се́й хра́м, Боже́ственныя твоея́ испо́лни сла́вы, и в не́м воздви́женный же́ртвенник святы́й [и предложе́нныя же́ртвенники святы́я] святы́х покажи́: я́ко на́м предстоя́щым ему́ [и́м] я́ко стра́шному Ца́рствия твоего́ Престо́лу, неосужде́нно служи́ти тебе́, мольбы́ о на́с и о лю́дех все́х возпосыла́ющым, и безкро́вную же́ртву твое́й принося́щым бла́гости, о во́льных и нево́льных гресе́х в проще́ние, во управле́ние жития́, во исправле́ние блага́го жи́тельства, во исполне́ние вся́кия пра́вды.
Я́ко благослови́ся твое́ пресвято́е и́мя, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Свяще́нницы: Ами́нь.
Архиере́й же глаго́лет: Ми́р все́м.
Протодиа́кон: Главы́ ва́шя Го́сподеви приклони́те.
Архиере́й глаго́лет моли́тву та́йно:
Благодари́м тя́ Го́споди Бо́же си́л, я́ко ю́же излия́л еси́ благода́ть на святы́я твоя́ апо́столы, и на преподо́бныя на́ши отцы́, сподо́бил еси́ мно́гаго ра́ди твоего́ человеколю́бия, и да́же до на́с гре́шных и непотре́бных ра́б твои́х о́ную простре́ти: и мо́лимся тебе́, Влады́ко многоми́лостиве, испо́лни сла́вы, и святы́ни, и благода́ти же́ртвенник се́й [же́ртвенники сия́] я́коже претворя́тися, я́же на не́м [на ни́х] приноси́мым тебе́ безкро́вным же́ртвам, в пречи́стое те́ло, и честну́ю кро́вь единоро́днаго твоего́ Сы́на и Го́спода и Бо́га и спа́са на́шего Иису́са Христа́, ко спасе́нию все́х люде́й твои́х, и на́шего недосто́инства.
Возгла́с: Ты́ бо еси́ Бо́г на́ш, Бо́г ми́ловати и спаса́ти, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не, и при́сно, и во ве́ки веко́в.
Свяще́нницы: Ами́нь.
По соверше́нии сего́ прино́сится архиере́ю све́щник с невозжже́нною но́вою свеще́ю [Зри́. До сего́ освяще́ния вре́мени во олтари́ свещи́ никаковы́я не возжига́ти], ю́же возже́г архиере́й свои́ми рука́ми, поставля́ет на го́рнем ме́сте во́зле Престо́ла. Посе́м ключа́рь управля́ет, ка́ко идти́ по мо́щи в ину́ю це́рковь со кресты́: архиере́й же отдае́т ева́нглие, и кре́ст свяще́нникам, и свещы́ в олтаре́ раздае́т предстоя́щым, а вы́шед из олтаря́ на амво́не мирски́м лю́дем. Пото́м вхо́дит архиере́й в олта́рь, а из олтаря́ предъиду́щым свяще́нником, и́дет архиере́й Ца́рскими враты́ по мо́щи, прия́в по́сох у Ца́рских вра́т у по́дьяка, и глаго́лет:
С ми́ром изы́дем.
И та́ко и́дут по святы́я мо́щи по чи́ну: напреди́ же и́дут с хору́гви и со ико́ны, я́коже обы́чай хо́ду быва́ти со кресты́. Архиере́а же подде́ржат два́ диа́кона. Свяще́нники же и́дут со ева́нглием и кресто́м напреди́ архиере́а, а протодиа́кон со диа́коном кадя́т.
Пе́вчие пою́т тропа́рь, гла́с 4:
И́же во все́м ми́ре му́ченик твои́х, я́ко багряни́цею и ви́ссом, кровьми́ це́рковь твоя́ украси́вшися, те́ми вопие́т ти́ Христе́ Бо́же: лю́дем твои́м щедро́ты твоя́ низпосли́, ми́р жи́тельству твоему́ да́руй, и душа́м на́шым ве́лию ми́лость.
Сла́ва, и ны́не, гла́с 8:
Я́ко нача́тки естества́ насади́телю тва́ри, вселе́нная прино́сит ти́ Го́споди, богоно́сныя му́ченики: те́х моли́твами, в ми́ре глубо́це це́рковь твою́, жи́тельство твое́, Богоро́дицею соблюди́ многоми́лостиве.
И прише́д архиере́й во хра́м, иде́же поста́влены мо́щи, вхо́дит в олта́рь Ца́рскими враты́, с двумя́ предстоя́щими сослужи́тели: по́сох же отдае́т у Ца́рских вра́т по́дьяку, и покланя́ются святы́м моще́м, и осеня́ет предстоя́щих ту́.
Протодиа́кон же глаго́лет ектению́ ма́лую: Па́ки и па́ки: пред Ца́рскими враты́. Свяще́нницы: Го́споди поми́луй: вне́ олтаря́.
По ектении́ же архиере́й говори́т возгла́с пред Престо́лом:
Я́ко свя́т еси́ Бо́же на́ш, и́же на пострада́вших по тебе́ честны́х му́ченицех почива́еши, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Пе́вчие: Ами́нь. И пою́т трисвято́е.
Пото́м протодиа́кон: Го́споду помо́лимся.
Пе́вчие: Го́споди поми́луй.
И снима́ется с архиере́а ми́тра, и кладе́тся на блю́до. Архиере́й же глаго́лет моли́тву:
Го́споди Бо́же на́ш, ве́рный во словесе́х твои́х, и нело́жный во обеща́ниих твои́х, дарова́вый святы́м твои́м му́чеником по́двигом до́брым подвиза́тися, и тече́ние благоче́стия соверши́ти, и ве́ру и́стиннаго испове́дания сохрани́ти: са́м Влады́ко пресвяты́й, те́х моле́нием умоле́н бу́ди, и да́руй на́м недосто́йным твои́м рабо́м ча́сть и насле́дие име́ти с ни́ми, да подража́телие те́х бы́вше, сподо́бимся и предлежа́щих те́м благи́х.
Возгла́с: Ми́лостию и человеколю́бием единоро́днаго Сы́на твоего́, с ни́мже благослове́н еси́, со пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Пе́вчие: Ами́нь.
Та́же: Ми́р все́м:
Протодиа́кон: Главы́ ва́шя:
Архиере́й же глаго́лет моли́тву та́йно:
Го́споди Бо́же на́ш, моли́твами пресвяты́я Влады́чицы на́шея Богоро́дицы, и все́х святы́х твои́х, дела́ ру́к на́ших недосто́йных ра́б твои́х напра́ви, и во все́х угожда́ти на́с твое́й бла́гости сподо́би.
Возгла́с: Бу́ди держа́ва Ца́рствия твоего́ благослове́на и препросла́влена, отца́ и Сы́на, и Свята́го Ду́ха, ны́не и при́сно, и во ве́ки веко́в.
Пе́вчие: Ами́нь.
Архиере́й прие́млет кади́ло у протодиа́кона и кади́т святы́я мо́щи три́жды, по три́жды: и отда́в кади́ло, и прие́м святы́й ди́кос со святы́ми мощьми́, покрове́н возду́хом по звезде́, поставля́ет на главу́ свою́, и и́дет Ца́рскими враты́, поддержи́мь первосвященнослужи́тельми: ди́скос же де́ржить са́м архиере́й обе́ма рука́ма, и та́ко и́дут по чи́ну. Напреди́ же и́дут с хору́гви и ико́ны хра́ма: пред ико́ною и́дут пе́вчие, та́же и́дут свяще́нницы, пото́м лампа́дчик с посошнико́м, посреди́ же с ми́трою. Та́же протодиа́кон с диа́коном с кади́лы, и кадя́т мо́щи и архиере́а: над ди́скосом же несу́т диа́коны две́ рипи́ды или́ четы́ре: пред архиере́ом иподиа́коны несу́т трики́рий и дики́рий.
Пе́вчие пою́т тропа́рь, гла́с 3:
И́же на ка́мени ве́ры созда́вый це́рковь твою́ бла́же, в то́й испра́ви моле́ния на́ша, и приими́ лю́ди в ве́ре вопию́щыя тебе́: спаси́ ны Бо́же на́ш, спаси́ ны.
А́ще же доста́нет вре́мя, пою́тся и сле́дующии ирмосы́, гла́с 3. Пе́снь 3:
Утвержде́ние на тя́ наде́ющихся, утверди́ Го́споди це́рковь, ю́же стяжа́л еси́ честно́ю твое́ю кро́вию.
Гла́с 8. Пе́снь 3:
Небе́снаго кру́га верхотво́рче Го́споди, и це́ркве зижди́телю, ты́ мене́ утверди́ в любви́ твое́й, жела́ний кра́ю, ве́рных утвержде́ние, еди́не человеколю́бче.
Гла́с 5. Пе́снь 3:
Водрузи́вый на ничесо́мже зе́млю повеле́нием твои́м, и пове́сивый неодержи́мо тяготе́ющую, на недви́жимем Христе́, ка́мени за́поведей твои́х, це́рковь твою́ утверди́, еди́не бла́же и человеколю́бче.
Егда́ до́йдут до освяща́емаго хра́ма, обхо́дят его́ от за́падных двере́й на ю́жную страну́, к восто́ку вкру́г: а свяще́нник предходя́ кропи́т свято́ю водо́ю сте́ны хра́ма.
Егда́ же прии́дут пред церко́вная вели́кая врата́, пе́вчие пою́т тропари́, на гла́с 7:
Святи́и му́ченицы, и́же до́бре страда́вше и венча́вшеся, моли́теся ко Го́споду спасти́ся душа́м на́шым. Два́жды.
Сла́ва тебе́, Христе́ Бо́же, апо́столов похвало́, и му́чеников весе́лие, и́хже про́поведь Тро́ица единосу́щная. Еди́ножды.
Архиере́й снима́ет со главы́ своея́ ди́скос с мощьми́, поставля́ет его́ на угото́ванном столе́ пред церко́вными враты́, и покланя́ется святы́м моще́м три́жды, и налага́ется ми́тра: и осеня́ет свяще́нников на о́бе страны́.
Егда́ же пе́вчие пропою́т тропари́, и́дут вну́трь хра́ма.
Архиере́й же стоя́ пред святы́ми мощьми́, глаго́лет:
Благослове́н еси́ Христе́ Бо́же на́ш, всегда́, ны́не и при́сно, и во ве́ки веко́в.
Пе́вчие отвеща́ют вну́трь хра́ма: Ами́нь.
Архиере́й глаго́лет:
Возми́те врата́ кня́зи ва́шя, и возми́теся врата́ ве́чная и вни́дет Ца́рь сла́вы.
Пе́вчие же пою́т вну́трь хра́ма:
Кто́ е́сть се́й Ца́рь сла́вы?
А протодиа́кон подно́сит архиере́ю кади́ло. Архиере́й же приня́в, кади́т святы́й ди́скос три́жды, по три́жды, та́же свято́е ева́нглие и кре́ст, и ико́ны, пра́вую и ле́вую страну́, та́же священнослужи́телей.
Врата́м же затворе́нным, или́ за́навесом заве́шенным, со ико́нами, со ева́нглием и со кресты́, стоя́т свяще́нницы за столо́м пред две́рьми, обратя́ся на за́пад на столе́ же постлана́ пелена́, по угла́м стола́ четы́ре подсве́щника, или́ два́: а диа́коны рипи́ды держа́т над святы́ми мощьми́.
По кажде́нии же прие́млет протодиа́кон у архиере́а кади́ло, и кади́т архиере́а три́жды.
Егда́ пе́вчие пропою́т пе́рвое: Кто́ е́сть се́й Ца́рь сла́вы? Па́ки архиере́й глаго́лет второ́е: Возми́те врата́ кня́зи ва́шя, и возми́теся врата́ ве́чная, и вни́дет Ца́рь сла́вы.
Пе́вчие пою́т: Кто́ е́сть се́й Ца́рь сла́вы?
Посе́м протодиа́кон: Го́споду, помо́лимся.
Пе́вчие: Го́споди поми́луй.
С архиере́а отлага́ется ми́тра, и глаго́лет моли́тву велегла́сно:
Бо́же и о́тче Го́спода на́шего Иису́са Христа́, сы́й благослове́н во ве́ки, и́же заве́сою пло́ти его́ обнови́л еси́ на́м в перворо́дных це́рковь на небесе́х впи́саных вхо́д, иде́же жи́тельство пра́зднующих и гла́с ра́дования: са́м человеколю́бче Влады́ко, при́зри на ны́ гре́шныя и недосто́йныя рабы́ твоя́, обновле́ние пра́зднующыя честна́го хра́ма и́мярек во о́браз святе́йшия твоея́ це́ркве, си́речь, са́маго телесе́ на́шего, е́же у́бо и хра́м тво́й, [и у́ды Христа́ твоего́], всехва́льным апо́столом па́влом именова́ти сподо́бил еси́: и утверди́ его́ до сконча́ния ве́ка непоколеби́ма, и просла́влена в тебе́: и сподо́би на́с в не́м хвалы́ и славосло́вия незазо́рна приноси́ти сла́ве твое́й, и единоро́дному твоему́ Сы́ну Го́споду на́шему Иису́су Христу́, и свято́му твоему́ ду́ху, в ра́зуме и вся́ком чу́встве, покланя́ющымся тебе́ во стра́се твое́м, Боже́ственных щедро́т досто́йным показа́тися: и благоприя́тным твое́й бла́гости бы́ти мольба́м си́м, о на́с и все́х лю́дех твои́х неизрече́нному твоему́ благоутро́бию приноси́мым: моли́твами пречи́стыя Влады́чицы на́шея Богоро́дицы, и Присноде́вы Мари́и.
Возгла́с: Я́ко свя́т еси́ Бо́же на́ш, и на святы́х почива́еши, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Пе́вчие: Ами́нь.
Архиере́й: Ми́р все́м.
Протодиа́кон: Главы́ ва́шя Го́сподеви приклони́те.
Пе́вчие: Тебе́ Го́споди.
Архиере́й чте́т моли́тву вхо́да та́йно:
Влады́ко Го́споди Бо́же на́ш, уста́вивый на небесе́х чи́ны, и во́инства а́нгел и арха́нгел во служе́ние твоея́ сла́вы: сотвори́ со вхо́дом на́шим вхо́ду святы́х а́нгелов бы́ти, сослужа́щих на́м и сославосло́вящих твою́ бла́гость.
Возгла́с: Я́ко подоба́ет тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Пе́вчие: Ами́нь.
Та́же архиере́й прие́млет ди́скос со святы́ми мощьми́, и зна́менает врата́ хра́ма крестообра́зно, и глаго́лет:
Госпо́дь си́л, то́й е́сть Ца́рь сла́вы.
Пе́вчие пою́т та́кожде:
Госпо́дь си́л, то́й е́сть Ца́рь сла́вы.
Егда́ пе́вчие запою́т после́днее: Госпо́дь си́л, то́й е́сть Ца́рь сла́вы: в то́ вре́мя оте́млется сто́л, а архиере́й поставля́ет ди́скос с мощьми́ на главу́ свою́ и и́дут во хра́м. В то́ вре́мя пе́вчие пою́т тропа́рь, гла́с 4:
Я́коже вы́шния тве́рди благоле́пие, и ни́жнюю споказа́л еси́ красоту́ свята́го селе́ния сла́вы твоея́, Го́споди: утверди́ сие́ во ве́к ве́ка, и приими́ на́ша в не́м непреста́нно приноси́мая тебе́ моле́ния Богоро́дицею, все́х животе́ и воскре́сние.
Архиере́й же вхо́дит во святы́й олта́рь Ца́рскими враты́: и поставля́ет ди́скос со святы́ми мощьми́ на святе́м Престо́ле, и покланя́ется святы́м моще́м, и налага́ется на архиере́а ми́тра. А протодиа́кон подно́сит архиере́ю кади́ло, и прие́м архиере́й, кади́т святы́я мо́щи три́жды, по три́жды, и на о́бе страны́ сослужи́телей: протодиа́кон же приня́в у архиере́а кади́ло, кади́т архиере́а три́жды. Архиере́й же помоля́ся осеня́ет сослужа́щих, и отлага́ет с ди́скоса возду́х и звезду́, а ключа́рь подно́сит свято́е ми́ро, и я́щичек для святы́х моще́й, что́ под Престо́л: по не́м подно́сит иподиа́кон воскомасти́х не́сколько приусты́л. И прие́млет архиере́й святы́я мо́щи, разверну́в из бума́жек, в кото́рых заве́рнуто по три́ части́цы, обле́пленныя во́ском, кладе́т, напре́дь ми́ром пома́зав, в я́щичек о́ныя, и залива́ет воскомасти́хом, и отдае́т ключарю́.
Ключа́рь же приня́в и целова́в архиере́йскую ру́ку, закрыва́ет я́щичек, и полага́ет под Престо́лом в сре́днем столпе́.
Та́же архиере́й и в антими́нс [или́ в антими́нсы], пома́зав пе́рвее в меше́чке святы́м ми́ром, влага́ет приугото́вленныя части́цы, и укрепля́ет воскомасти́хом же наро́читою лопа́точкою.
[зри́] Егда́ бли́з освяща́емаго хра́ма друго́й це́ркви не́сть, тогда́ святы́я мо́щи поставля́ются та́кожде с ве́чера на анало́гии пред о́бразом спаси́телевым, что́ у Ца́рских вра́т на пра́вой стране́, в то́мже хра́ме, его́же освяща́ть. Егда́ же прии́дет вре́мя по мо́щи идти́, выхо́дит архиере́й Ца́рскимиж враты́, и стано́вится проти́во моще́й на орлеце́, и помоля́ся осеня́ет сослужа́щих, и прие́млет архиере́й кади́ло, и кади́т святы́я мо́щи, три́жды по три́жды: а пе́вчие пою́т вышепи́санный тропа́рь: И́же во все́м ми́ре му́ченик твои́х:
Сла́ва, и ны́не, конда́к:
Я́ко нача́тки естества́:
А ка́к пропою́т пе́вчие, протодиа́кон глаго́лет ектению́ ма́лую: Па́ки и па́ки: пред мощьми́, и все́ быва́ет по чи́ну, я́коже предписа́ся вы́ше сего́. И прие́млет архиере́й святы́я мо́щи на главу́, и и́дут со кресты́ вкру́г це́ркви по чи́ну. А егда́ не возмо́жно нико́ими ме́ры вокру́г хра́ма с мощьми́ ходи́ти: то пред церко́вная вели́кая врата́ выхо́дят, и поставля́ет архиере́й святы́я мо́щи на угото́ванном столе́, и покланя́ется святы́м моще́м, и прие́млет у протодиа́кона кади́ло, и кади́т святы́я мо́щи, три́жды по три́жды, и быва́ет все́ по предпи́санному чи́ну. По исполне́нии всего́ прие́млет архиере́й святы́я мо́щи на главу́ свою́, и зна́меновав о́ными церко́вная вели́кая врата́, па́ки поставля́ет на главу́ свою́. и́дет во олта́рь Ца́рскими враты́ по обы́чаю: и вше́д во олта́рь, обхо́дит со святы́ми мощьми́ вокру́г Престо́ла еди́ножды, вме́сто того́, е́же что́ идти́ бы́ло вкру́г хра́ма, и поставля́ет святы́я мо́щи на святе́й трапе́зе, и влага́ет о́ныя в я́щичек, и в антими́нсы, и про́чее де́йствует по чи́ну вы́ше пока́занному.
По исполне́нии того́, протодиа́кон глаго́лет: Го́споду помо́лимся.
Свяще́нницы: Го́споди поми́луй.
Архиере́й глаго́лет моли́тву:
Го́споди Бо́же на́ш, и́же и сию́ сла́ву, о тебе́ пострада́вшым святы́м му́чеником дарова́вый, е́же се́ятися по все́й земли́ моще́м и́х, во святы́х хра́мех твои́х, и плоды́ исцеле́ний прозяба́ти: са́м Влады́ко, все́х благи́х пода́тель сы́й, моли́твами святы́х, и́хже благоизво́лил еси́ положе́нию моще́й в се́м честне́м же́ртвеннице твое́м [в си́х честны́х же́ртвенницех твои́х] бы́ти, сподо́би на́с неосужде́нно безкро́вную тебе́ на не́м [на ни́х] приноси́ти же́ртву, и да́руй на́м вся́ я́же ко спасе́нию проше́ния, возме́здие подая́й и в се́м пострада́вшым за свято́е и́мя твое́, е́же чудоде́йствовати те́ми к на́шему спасе́нию.
Возгла́с: Я́ко твое́ е́сть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Свяще́нницы: Ами́нь.
Посе́м протодиа́кону ре́кшу: Па́ки и па́ки прекло́ньше коле́на, Го́споду помо́лимся.
Архиере́й приклони́в коле́на своя́ [та́кожде и наро́д стоя́щий во хра́ме приклоня́ет коле́на своя́], чте́т сию́ моли́тву во услы́шание все́м:
Го́споди Бо́же на́ш, и́же тва́рь еди́ным сло́вом созда́вый, и во е́же бы́ти приведы́й, неизрече́нными же о́бразы разли́чно сию́ украси́вый, и́же надноси́мый на ню́ тво́й ду́х собра́вый, и со́лнечный се́й све́т на ню́ излия́вый во обновле́ние ея́: и́же уго́днику твоему́ моисе́ю вдохну́вый хвалу́ не́кую изря́дну приложи́ти добре́йшему твоему́ созда́нию, и рещи́ ви́дети тебе́ све́т я́ко до́брый, и дне́м нарещи́ се́й. его́же у́бо и мы́ ви́дяще, и светле́йшее сие́ со́лнце, обновля́ющее на вся́к де́нь тва́рь, тя́ и́стиннаго дне́ сла́вим со́лнце, и све́т тво́й невече́рний, и́же Сы́ном твои́м на́м запове́давый обнови́тися на́шему естеству́ святы́м твои́м ду́хом, я́ко и по да́ру сему́ пра́ведным возсия́ти я́ко со́лнцу: тебе́ мо́лимся, и тебе́ про́сим отца́ сло́ва, Го́спода и Бо́га на́шего: [поне́же неизрече́нным твои́м человеколю́бием, и безме́рною твое́ю ми́лостию, тва́рь и дре́вний зако́н во о́браз но́ваго заве́та во твое́м боговиде́нии у сина́йския горы́, и в купине́ о́ной ди́вной, и в се́ни свиде́ния, и в предо́брейшем хра́ме соломо́на о́наго обновле́ние прия́]: ми́лостивным о́ком при́зри на ны́ гре́шныя и недосто́йныя рабы́ твоя́, пребыва́ющыя в се́м дому́ небоподо́бном, вселе́нныя похвале́, же́ртвеннице и́стинном неизрече́нныя твоея́ сла́вы, и низпосли́ Пресвята́го твоего́ ду́ха на ны́, и на насле́дие твое́: и по Боже́ственному Дави́ду, обнови́ в сердца́х на́ших ду́х пра́вый и ду́хом Влады́чним утверди́ на́с. И благочести́вейшему, самодержа́внейшему, вели́кому госуда́рю на́шему импера́тору никола́ю алекса́ндровичу всея́ Росси́и, победи́тельная и побе́ды на ви́димыя и неви́димыя враги́ да́руй: на́м же единомы́слие и ми́р. Сотво́ршым же зда́ние сие́ и хра́ма освяще́ние, по любви́ к тебе́ Бо́гу тща́тельно, оставле́ние согреше́ний пода́ждь: да́руй и́м я́же ко спасе́нию проше́ния, воздви́гни я́ к де́ланию за́поведей твои́х: да́руй и́м обновле́ние да́ра свята́го твоего́ ду́ха, да неосужде́нно покло́нятся тебе́ еди́ному и́стинному Бо́гу, и его́же посла́л еси́ Иису́су Христу́, моли́твами Богоро́дицы, [и его́же е́сть хра́м] и все́х святы́х твои́х, ами́нь.
И по моли́тве воста́в архиере́й и про́чии, протодиа́кон глаго́лет:
Заступи́, спаси́, поми́луй, возста́ви, и сохрани́ на́с Бо́же, твое́ю благода́тию.
Пресвяту́ю, пречи́стую: и про́чая.
Архиере́й возгла́с:
Я́ко свя́т еси́ Бо́же на́ш, и на святы́х по тебе́ пострада́вших, честны́х му́ченицех почива́еши, и тебе́ сла́ву возсыла́ем, отцу́ и Сы́ну, и свято́му ду́ху, ны́не и при́сно, и во ве́ки веко́в.
Ли́к: Ами́нь.
Та́же архиере́й и́дет на облача́льное свое́ ме́сто, а́ще е́сть, с по́сохом: а́ще не́т облача́льнаго ме́ста, стано́вится на предъолта́рном амво́не, а свяще́нницы стано́вятся на о́бе страны́ по чи́ну. Архиере́й же ста́в и помоля́ся, осеня́ет предстоя́щих.
Протодиа́кон глаго́лет ектению́:
Поми́луй на́с Бо́же, по вели́цей ми́лости твое́й, мо́лим ти ся, услы́ши и поми́луй.
Пе́вчие: Го́споди поми́луй. три́жды.
Еще́ мо́лимся о все́м и́х Христолюби́вом во́инстве.
Еще́ мо́лимся о блаже́нных и приснопа́мятных созда́телех свята́го хра́ма сего́.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии на́шея.
Еще́ мо́лимся о плодонося́щих и доброде́ющих во святе́м и всечестне́м хра́ме се́м, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Архиере́й глаго́лет возгла́с:
Я́ко ми́лостив и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Пе́вчие: Ами́нь.
Ключа́рь подно́сит архиере́ю кре́ст на блю́де. Архиере́й прии́м кре́ст, на то́мже облача́льном ме́сте [или́ на предъолта́рном амво́не] стоя́, осеня́ет кресто́м по три́жды на четы́ре страны́: на восто́к, на за́пад, на ю́г и на се́вер. А протодиа́кон кади́т проти́во креста́ по три́жды, и преходя́ глаго́лет:
Го́споду помо́лимся, рце́м вси́.
Пе́вчие: Го́споди поми́луй. По три́жды.
По осене́нии, протодиа́кон: Прему́дрость.
Архиере́й же положи́в кре́ст ключарю́ на блю́до, и́дет [а́ще ли стоя́л на облача́льном ме́сте] на предъолта́рный амво́н с по́сохом, глаго́ля:
Пресвята́я Богоро́дице, спаси́ на́с.
Пе́вчие: Честне́йшую херуви́м:
Архиере́й: Сла́ва тебе́ Христе́ Бо́же, упова́ние на́ше.
Пе́вчие: Сла́ва, и ны́не: Го́споди поми́луй. Три́жды: Влады́ко, благослови́.
Архиере́й, возше́д на амво́н, и отда́в по́сох, па́ки прие́млет кре́ст, и глаго́лет отпу́ст со кресто́м. По отпу́сте возглаша́ет протодиа́кон и́х импера́торским вели́чествам и и́х импера́торским высо́чествам многоле́тствие.
По многоле́тствии же диа́кон подно́сит архиере́ю святу́ю во́ду: архиере́й кропи́т свято́ю водо́ю се́нь, за́пад, се́вер и ю́г. По окропле́нии са́м архиере́й целу́ет честны́й кре́ст, по не́мже и про́чии священнослужи́телие и лю́дие, и кропи́т и́х ка́ждаго свято́ю водо́ю.
А пе́вчие, до́ндеже прикла́дываются лю́дие, пою́т: Мно́гая ле́та.
По пропе́тии же многоле́тия, начина́ют часы́.
На литурги́и, проки́мен освяще́нию, и хра́му. Апо́стол к евре́ем, зача́ло 308, и хра́му. Ева́нглие от Иоа́нна, заⷱ҇ 37 от полу́, и хра́му.
ГЛАВА 29. ЧИ́Н БЛАГОСЛОВЕ́НИЯ И ОСВЯЩЕ́НИЯ СОСУ́ДОВ СЛУЖЕ́БНЫХ: СИ́ЕСТЬ ДИ́СКОСА, ЧА́ШИ, ЗВЕЗДИ́ЦЫ И ЛЖИ́ЦЫ, С ТРЕМЯ́ И́Х ПОКРО́ВЦЫ, ПРЕДЛОЖЕ́ННЫХ ВКУ́ПЕ 
Поста́влену су́щу столу́ и че́стно покры́ту пред святы́ми враты́, полага́ются на не́м сосу́ды. Иере́й, оде́ян в епитрахи́ль и фело́нь, с кади́льницею исхо́дит святы́ми враты́, и покади́в крестообра́зно, начина́ет обы́чно:
Благослове́н Бо́г на́ш: Чте́ц же чте́т: Царю́ небе́сный: Трисвято́е: И по О́тче на́ш: Иере́й: Я́ко твое́ е́сть Ца́рство: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 22:
Госпо́дь пасе́т мя́, и ничто́же мя́ лиши́т. На ме́сте зла́чне, та́мо всели́ мя, на воде́ поко́йне воспита́ мя. Ду́шу мою́ обрати́, наста́ви мя́ на стези́ пра́вды, и́мене ра́ди своего́. А́ще бо и пойду́ посреде́ се́ни сме́ртныя, не убою́ся зла́, я́ко ты́ со мно́ю еси́: же́зл тво́й и па́лица твоя́, та́ мя́ уте́шиста. угото́вал еси́ предо мно́ю трапе́зу сопроти́в стужа́ющым мне́: ума́стил еси́ еле́ом главу́ мою́, и ча́ша твоя́ упоява́ющи мя́, я́ко держа́вна. И ми́лость твоя́ пожене́т мя́ вся́ дни́ живота́ моего́, и е́же всели́ти ми ся в до́м Госпо́день, в долготу́ дни́й.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Влады́ко вседержи́телю Го́споди Бо́же на́ш, пода́вый моисе́ю рабу́ твоему́ зако́н, оправда́ния же и слу́жбы, и в святи́лищи твое́м, в сла́ву пресвято́му и́мени твоему́ сооруже́нном, сосу́ды зла́ты и сре́бряны к приноше́нию разли́чных же́ртв тебе́ и́стинному Бо́гу на́шему [я́же бы́ша се́нь и о́браз ны́нешней и́стинной безкро́вной на́шей же́ртвы] твори́ти и освяти́ти повеле́л еси́. Ты́ са́м и ны́не человеколю́бче Го́споди, благослови́ ди́скос се́й, ча́шу, звезди́цу и лжи́цу с покро́вами и́х, и освяти́ я́ си́лою, де́йством и благода́тию всесвята́го и животворя́щаго твоего́ ду́ха, я́ко да прино́сится тебе́ на ни́х и́стинная, жива́я, безкро́вная и слове́сная же́ртва, пресвято́е те́ло вели́каго Бо́га и спа́са на́шего Иису́са Христа́, Сы́на твоего́, и́же на́с де́ля и на́шего ра́ди спасе́ния тебе́ Бо́гу и отцу́ своему́ еди́ною самаго́ себе́ в же́ртву благоприя́тну на кре́стном же́ртвеннице принесе́. Тебе́ бо с ни́м, и с пресвяты́м, и благи́м, и животворя́щим твои́м ду́хом, подоба́ет вся́ческая сла́ва, че́сть и поклоне́ние ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, прекло́нь главу́, глаго́лет моли́тву сию́ та́йно:
Го́споди Бо́же на́ш, при́зри ны́не на моли́тву недосто́йнаго мене́ раба́ твоего́, и низпосли́ бога́тство благослове́ния твоего́ на сосу́ды сия́, и освяти́ я́ ду́хом твои́м святы́м во окропле́нии свяще́нныя сея́ воды́, во е́же бы́ти и́м досто́йное вмести́лище пречи́стаго те́ла, и честны́я кро́ве Христа́ твоего́.
И возглаша́ет: Ты́ бо еси́ исто́чник освяще́ния, и тебе́ со единоро́дным Сы́ном, и с пресвяты́м, и благи́м, и животворя́щим твои́м ду́хом, подоба́ет вся́кая сла́ва, че́сть и поклоне́ние, ны́не и при́сно, и во ве́ки веко́в.
Ли́к: Ами́нь.
И а́бие кропи́т сосу́ды свяще́нною водо́ю, глаго́ля:
Освяща́ются сосу́ды сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
А́ще у́бо служи́ти а́бие и́мать, взе́млет са́м сосу́ды, и вно́сит я́ в олта́рь, и поста́вив на же́ртвеннице, слу́жит и́ми. А́ще же служи́ти не бу́дет, сотвори́в обы́чно дневны́й отпу́ст, вно́сит сосу́ды в олта́рь.
ГЛАВА 30. МОЛИ́ТВА НАД ЕДИ́НЫМ ДИ́СКОСОМ НО́ВЫМ 
При освяще́нии еди́наго то́чию ди́скоса, нача́ло быва́ет обы́чное, псало́м 22, и чте́тся сия́ же вышепредложе́нная моли́тва, с опуще́нием то́кмо наименова́ний про́чих сосу́дов, и моли́тва главоприклоне́ния, и кропле́ние, я́коже пока́зано в предъиду́щей главе́.
ГЛАВА 31. МОЛИ́ТВА НАД ПОТИ́РОМ ЕДИ́НЫМ. СИ́ЕСТЬ, ЧА́ШЕЮ НО́ВОЮ 
Нача́ло обы́чное, и псало́м 22.
Та́же диа́кону ре́кшу: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Влады́ко вседержи́телю, Го́споди Бо́же оте́ц на́ших, тебе́ мо́лимся, и тебе́ призыва́ем, и приле́жно про́сим: низпосли́ благода́ть Пресвята́го всеосвяща́ющаго и животворя́щаго твоего́ ду́ха на ча́шу сию́, [а́ще су́ть покро́вцы и лжи́ца, глаго́ли и сие́: и на все́ украше́ние его́,] и благослови́, очи́сти, и освяти́ ю́, я́коже благослови́л, очи́стил и освяти́л еси́ ча́шу свяще́нника твоего́ мелхиседе́ка, и ча́шу святы́х апо́стол на та́йной ве́чери Христа́ твоего́ и досто́йну же́ртвенника твоего́ бы́ти сотвори́, во е́же приноси́тися в не́й тебе́ Бо́гу и отцу́ умилостиви́тельной безкро́вной же́ртве, те́ла и кро́ве единоро́днаго Сы́на твоего́, Го́спода Бо́га и спа́са на́шего Иису́са Христа́: с ни́мже тебе́, и пресвято́му и животворя́щему твоему́ ду́ху, подоба́ет вся́кая сла́ва, че́сть и поклоне́ние, ны́не и при́сно, и во ве́ки веко́в.
Ли́к: Ами́нь.
Про́чее же, ка́к в 28 главе́.
ГЛАВА 32. МОЛИ́ТВА Е́ЖЕ ОСО́БНЕ БЛАГОСЛОВИ́ТИ НО́ВУЮ ДИ́СКОСНУЮ ЗВЕЗДУ́ 
Ре́кшу же диа́кону: Го́споду помо́лимся.
И ли́ку: Го́споди поми́луй.
Иере́й чте́т моли́тву сию́:
Го́споди Иису́се Христе́ Бо́же на́ш, в верте́пе от Де́вы роди́выйся, и волхвы́ звездо́ю к поклоне́нию своему́ наста́вивый: посли́ ны́не, смире́нно мо́лим тя́, небе́сное твое́ благослове́ние на звезду́ сию́, и благослови́ и освяти́ ю́, я́коже бы́ти е́й досто́йное ору́жие к служе́нию святы́м твои́м та́йнам, и в воспомина́ние и славосло́вие боготеле́снаго твоего́ от Де́вы рождества́. Ты́ бо еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву возсыла́ем со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
И а́бие по моли́тве главоприклоне́ния [Го́споди Бо́же на́ш, при́зри ны́не:], кропи́т звезду́ водо́ю свяще́нною, глаго́ля:
Освяща́ется звезда́ сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
ГЛАВА 33. МОЛИ́ТВА, Е́ЖЕ БЛАГОСЛОВИ́ТИ НО́ВУЮ ЛЖИ́ЦУ К БОЖЕ́СТВЕННЫМ ТА́ЙНАМ 
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же вседержи́телю, у́глем от серафи́ма клеща́ми взя́тым, и прикоснове́нием усты́ проро́ка очища́ющим, прообрази́вый иногда́ си́лу Боже́ственных та́ин те́ла и кро́ве Христа́ твоего́, лжи́цею ны́не ве́рным твои́м лю́дем во очище́ние грехо́вных скве́рн подава́емых: при́зри ны́не ми́лостивно на моли́тву на́шу: и низпосли́ небе́сное твое́ благослове́ние на лжи́цу сию́, и благослови́ и освяти́ ю́, во е́же бы́ти е́й досто́йный сосу́д к прия́тию и подая́нию пречи́стаго те́ла, и честны́я кро́ве Христа́ твоего́, во оставле́ние грехо́в все́х люде́й твои́х. Ты́ бо еси́ исто́чник освяще́ния, и пода́тель вся́ческих бла́г, и тебе́ сла́ву и благодаре́ние, и поклоне́ние возсыла́ем, со единоро́дным твои́м Сы́ном, и с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же сотвори́в моли́тву главоприклоне́ния [Го́споди Бо́же на́ш, при́зри ны́не:], а́бие кропи́т лжи́цу свяще́нною водо́ю, глаго́ля та́яжде, я́же и над звездо́ю, си́есть:
Освяща́ется лжи́ца сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя отца́ и Сы́на, и Свята́го Ду́ха, ами́нь. Три́жды.
И та́ко сочетава́ет ю́ к ины́м свяще́нным сосу́дом.
Ве́стно же бу́ди, я́ко а́ще и ели́жды сосу́ды сия́ служе́бныя обновлены́, или́ изчи́щены бу́дут руко́ю не свяще́нною, толи́жды сицевы́м преднапи́санным благослове́нием благослови́ти, и святи́ти я́ подоба́ет: и́бо ина́ко творя́, о иере́е, сме́ртно согреши́ши, я́ко уничижи́тель Христо́вых та́ин.
ГЛАВА 34. МОЛИ́ТВА, Е́ЖЕ БЛАГОСЛОВИ́ТИ НО́ВЫЯ ПОКРО́ВЦЫ, К ПОКРОВЕ́НИЮ СВЯТЫ́Х ТА́ИН СЛУЖА́ЩЫЯ 
Диа́кону ре́кшу: Го́споду помо́лимся.
И кли́ру: Го́споди поми́луй.
Иере́й чте́т моли́тву сию́:
Го́споди Бо́же вседержи́телю, одея́йся све́том я́ко ри́зою, облага́яй не́бо о́блаки, и покрыва́яй вода́ми превы́спренняя своя́, при́зри ны́не, смире́нно мо́лим тя́, на приле́жное моле́ние на́ше, и низпосли́ небе́сное твое́ благослове́ние на покро́вцы сия́ [или́ на покро́вец се́й] и благослови́, очи́сти и освяти́ я́ [или́ его́] во е́же бы́ти и́м [или́ ему́] досто́йным [или́ досто́йну] к покрове́нию святы́х и Боже́ственных та́ин те́ла и кро́ве Христа́ твоего́, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не, и при́сно, и во ве́ки веко́в.
Ли́к: Ами́нь.
Иере́й же кропи́т покро́вцы водо́ю свяще́нною, глаго́ля то́жде, е́же и над звездо́ю, си́есть:
Освяща́ются покро́вцы сия́ [или́ освяща́ется покро́вец се́й] благода́тию Пресвята́го Ду́ха, окропле́нием воды́ сея́ свяще́нныя во и́мя Отца́, и Сы́на, и Свята́го Ду́ха, ами́нь. Три́жды.
ГЛАВА 35. ЧИ́Н БЛАГОСЛОВЕ́НИЯ НО́ВАГО КИВО́ТА, ИЛИ́ СОСУ́ДА, В НЕ́МЖЕ ХРАНИ́МЫ БЫ́ТИ И́МУТ БОЖЕ́СТВЕННЫЯ ХРИСТО́ВЫ ТА́ЙНЫ 
Поста́влену су́щу столу́, и че́стно покрове́нну пред ца́рскими две́рьми, и на не́м но́вому киво́ту, иере́й исхо́дит ца́рскими враты́, оде́ян в епитрахи́ль и фело́нь, с кади́льницею, и покади́в крестообра́зно киво́т, начина́ет обы́чно:
Благослове́н Бо́г на́ш: Чте́ц: Царю́ небе́сный: Трисвято́е. О́тче на́ш: Я́ко твое́ е́сть Ца́рство: Чте́ц: Го́споди поми́луй. 12. Прииди́те, поклони́мся: три́жды.
И псало́м 131:
Помяни́ Го́споди Дави́да, и всю́ кро́тость его́. Я́ко кля́тся Го́сподеви, обеща́ся Бо́гу Иа́ковлю: А́ще вни́ду в селе́ние до́му моего́, или́ взы́ду на о́др посте́ли моея́: А́ще да́м со́н очи́ма мои́ма, и ве́ждома мои́ма дрема́ние, и поко́й скраниа́ма мои́ма: До́ндеже обря́щу ме́сто Го́сподеви, селе́ние Бо́гу Иа́ковлю. Се́ слы́шахом я́ во евфра́фе, обрето́хом я́ в поля́х дубра́вы: Вни́дем в селе́ния его́, поклони́мся на ме́сто, иде́же стоя́сте но́зе его́. Воскресни́ Го́споди в поко́й тво́й, ты́ и киво́т святы́ни твоея́. Свяще́нницы твои́ облеку́тся пра́вдою, и преподо́бнии твои́ возра́дуются. Дави́да ра́ди раба́ твоего́, не отврати́ лице́ пома́заннаго твоего́. Кля́тся Госпо́дь Дави́ду и́стиною, и не отве́ржется ея́: от пло́да чре́ва твоего́ посажду́ на Престо́ле твое́м. А́ще сохраня́т сы́нове твои́ заве́т мо́й и свиде́ния моя́ сия́, и́мже научу́ я́, и сы́нове и́х до ве́ка ся́дут на Престо́ле твое́м. Я́ко избра́ Госпо́дь сио́на, изво́ли и́ в жили́ще себе́. Се́й поко́й мо́й во ве́к ве́ка, зде́ вселю́ся, я́ко изво́лих и́. Лови́тву его́ благословля́яй благословлю́: ни́щыя его́ насы́щу хле́бы. Свяще́нники его́ облеку́ во спасе́ние и преподо́бнии его́ ра́достию возра́дуются. Та́мо возращу́ ро́г Дави́дови, угото́вах свети́льник пома́занному моему́. Враги́ его́ облеку́ студо́м, на не́мже процвете́т святы́ня моя́.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Бо́же на́ш, име́яй Престо́л не́бо, и подно́жие зе́млю, а́ще и вся́ тва́рь вмести́ти тя́ не мо́жет, ниже́ у́м а́нгельский и челове́ческий вели́чество сла́вы твоея́ пости́гнути, и по достоя́нию сказа́ти возмога́ет: но ты́ милосе́рдия ра́ди ми́лости и человеколю́бия, во чре́ве деви́честем неизрече́нно вмести́тися изво́лил еси́, и челове́к бы́в, Бо́г сы́й и́стинен, да челове́ка себе́ присво́иши, под ви́димым ви́дом хле́ба и вина́, пло́ть и кро́вь свою́ в сне́дь ве́рным да́л еси́. Я́ко Бо́г у́бо, а́ще и везде́ еси́, и вся́ исполня́еши, но я́коже Бо́г и челове́к, на небеси́ одесну́ю отца́, и на земли́ в пресвяты́х то́чию те́ла и кро́ве твоея́ та́йнах и́стинно бы́ти изволя́еши: те́мже ны́не смире́нно молю́ тя, при́зри ми́лостивно на моли́тву на́шу, и на сосу́д се́й, в сла́ву твою́ сооруже́нный, и благослове́ние твое́ небе́сное низпосли́ на́нь, благослови́, очи́сти и освяти́ его́, во е́же бы́ти ему́ досто́йное вмести́лище, но́вый же гро́б и храни́лище святы́м и животворя́щым та́йнам Пресвята́го те́ла и честны́я кро́ве твоея́. Ты́ бо еси́ освяще́ние на́ше, и тебе́ сла́ву возсыла́ем со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, главу́ приклони́в, та́йно чте́т моли́тву сию́:
Го́споди Бо́же на́ш, приклони́ у́хо твое́ и услы́ши мя́, и́же ми́лости ра́ди и человеколю́бия с на́ми неотсту́пно до сконча́ния ве́ка пребыва́ти обеща́лся еси́, и посли́ благода́ть Пресвята́го твоего́ ду́ха, и в окропле́нии свяще́нныя сея́ воды́, благослови́ и освяти́ сосу́д се́й, на хране́ние Боже́ственных та́ин те́ла и кро́ве твоея́ сооруже́нный.
И возглаша́ет: Ты́ бо еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же взе́м свяще́нную во́ду, кропи́т е́ю киво́т, глаго́ля:
Освяща́ется киво́т се́й благода́тию Пресвята́го Ду́ха, окропле́нием воды́ сея́ свяще́нныя, во и́мя отца́ и Сы́на, и Свята́го Ду́ха, ами́нь. Три́жды.
Сотвори́в же обы́чный дневны́й отпу́ст, взе́млет свяще́нный киво́т, и отно́сит его́ на святу́ю трапе́зу, и влага́ет в не́м Боже́ственныя та́йны.
ГЛАВА 36. ЧИ́Н БЛАГОСЛОВЕ́НИЯ ИЛИТО́НА 
Из то́нкой и до́брой льняно́й или́ ше́лковой мате́рии величино́ю не́сколько бо́лее антими́нса, пригото́вленный илито́н, простира́ется на свято́й трапе́зе, иере́й же оде́ян в епитрахи́ль и фело́нь, покади́в крестообра́зно святу́ю трапе́зу, ста́нет спреди́, и обы́чно начина́ет:
Благослове́н Бо́г на́ш: Чте́ц: Царю́ небе́сный: Трисвято́е: и О́тче на́ш: И по возгла́се, Го́споди поми́луй: 12. Прииди́те, поклони́мся: три́жды.
И псало́м 110:
Испове́мся тебе́ Го́споди, все́м се́рдцем мои́м, в сове́те пра́вых и со́нме: Ве́лия дела́ Госпо́дня, изы́скана во все́х во́лях его́. Испове́дание и великоле́пие де́ло его́, и пра́вда его́ пребыва́ет в ве́к ве́ка. Па́мять сотвори́л е́сть чуде́с свои́х: ми́лостив и ще́др Госпо́дь. Пи́щу даде́ боя́щымся его́: помяне́т в ве́к заве́т сво́й. Кре́пость де́л свои́х возвести́ лю́дем свои́м, да́ти и́м достоя́ние язы́к. Дела́ ру́к его́ и́стина и су́д: ве́рны вся́ за́поведи его́: утверже́ны в ве́к ве́ка, сотворе́ны во и́стине и правоте́. Избавле́ние посла́ лю́дем свои́м: запове́да в ве́к заве́т сво́й: свя́то и стра́шно и́мя его́. Нача́ло прему́дрости стра́х Госпо́день, ра́зум же бла́г все́м творя́щым и́: хвала́ его́ пребыва́ет в ве́к ве́ка.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Иису́се Христе́ Бо́же на́ш, Сы́не и сло́ве Бо́га жива́го, изво́ливый спасе́ния ра́ди на́шего от пречи́стыя Де́вы воплоти́тися, и по рождестве́ пелена́ми пови́т бы́ти, и в я́слех положи́тися: по сме́рти же кре́стной, ю́же на́с де́ля во́лею претерпе́л еси́, плащани́цею чи́стою и сударе́м обви́т, и во гро́бе положе́н бы́ти: тебе́ ны́не про́сим и смире́нно мо́лим, посли́ Боже́ственное благослове́ние и благода́ть свята́го твоего́ ду́ха, на илито́н се́й, и благослови́, очи́сти и освяти́ его́, во е́же бы́ти ему́ досто́йну, е́же на не́м освяти́тися Боже́ственным та́йнам Пресвята́го те́ла и честны́я кро́ве твоея́, в сла́ву твою́ и безнача́льнаго твоего́ отца́, и единосу́щнаго и животворя́щаго твоего́ ду́ха, и в спасе́ние все́х люде́й твои́х: я́ко ты́ еси́ освяще́ние на́ше, и тебе́ сла́ву возсыла́ем, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, главу́ приклони́в, та́йно глаго́лет моли́тву сию́:
Го́споди Иису́се Христе́ Бо́же на́ш, приле́жную сию́ мольбу́ приими́ от на́с недосто́йных рабо́в твои́х, и я́ко бла́г и человеколю́бец, благоволи́ ны́не низпосла́ти благослове́ние твое́ свято́е на илито́н се́й, и благослови́, и освяти́ его́ ду́хом твои́м святы́м, в окропле́нии воды́ сея́ свяще́нныя, я́коже освяти́л еси́ святы́я твоя́ гро́бныя пелены́, во е́же бы́ти ему́ но́вому сударю́, и синдо́ну [плащани́це] пресвято́му те́лу и кро́ве твоея́ честны́я.
И возглаша́ет: Ты́ бо еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
И кропи́т иере́й илито́н свяще́нною водо́ю, глаго́ля:
Освяща́ется илито́н се́й благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие твори́т обы́чный дневны́й отпу́ст.
ГЛАВА 37. ЧИ́Н БЛАГОСЛОВЕ́НИЯ ИЛИ́ ОСВЯЩЕ́НИЯ НО́ВЫХ СВЯЩЕ́ННИЧЕСКИХ ОДЕ́ЖД: СИ́ЕСТЬ СТИХАРЯ́, ЕПИТРАХИ́ЛЯ, ПО́ЯСА, ПО́РУЧЕЙ И ФЕЛО́НИ 
Пред Ца́рскими врата́ми на пригото́вленном столе́ полага́ются но́выя оде́жды, к освяще́нию принесе́нныя, иере́й же в епитрахи́ли и фело́ни с кади́льницею, исхо́дит в Ца́рския две́ри, и покади́в крестообра́зно оде́жды, обы́чно начина́ет:
Благослове́н Бо́г на́ш: Чте́ц: Ами́нь: Царю́ небе́сный: Трисвято́е. О́тче на́ш: Иере́й же: Я́ко твое́ е́сть Ца́рство: Чте́ц: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 132:
Се́ что́ добро́, или́ что́ красно́, но е́же жи́ти бра́тии вку́пе? Я́ко ми́ро на главе́, сходя́щее на браду́, браду́ ааро́ню, сходя́щее на оме́ты оде́жды его́: Я́ко роса́ аермо́нская, сходя́щая на го́ры сио́нския. я́ко та́мо запове́да Госпо́дь благослове́ние и живо́т до ве́ка.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Бо́же вседержи́телю, изнача́ла поле́зная челове́ческому ро́ду вся́ де́йствуяй, хра́мы руко́ю челове́ческою сотворе́нная и́мени твоему́ свято́му созда́ти, и ты́я в сла́ву свою́ освяща́ти, и ме́сто селе́ния сла́вы твоея́ нарица́ти восхоте́вый? и рабо́м твои́м моисе́ом одея́ния архиере́йская, иере́йская же и леви́тская, и ина́я разли́чная украше́ния в благоле́пие и красоту́ святи́лища и олтаря́ твоего́ бы́ти повеле́вый: услы́ши ми́лостивно ны́не моле́ния на́ша, и оде́жды сия́ [имену́ет и́х], в че́сть и сла́ву Пресвята́го и́мене твоего́, в украше́ние же и благоле́пие служи́телем свята́го твоего́ олтаря́, и святы́х твои́х та́ин угото́вленныя, мно́ю смире́нным и недосто́йным рабо́м твои́м благослови́, очи́сти и освяти́, я́ко да к служе́нию святы́м твои́м та́йнам, и ко вся́кому славосло́вию Пресвята́го и́мене твоего́ досто́йны бы́ти явя́тся, и свяще́нным служи́телем твои́м те́ми одева́ющымся, да бу́дут в избавле́ние и покро́в от все́х ко́зней и собла́знов вра́жиих, в твое́ же благоугожде́ние, и досто́йное служе́ние святы́м твои́м та́йнам, и в снабде́ние твоея́ благода́ти и милосе́рдия: благода́тию и щедро́тами, и человеколю́бием единоро́днаго твоего́ Сы́на, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, прекло́нь главу́, чте́т та́йно моли́тву сию́:
Влады́ко Бо́же вседержи́телю, все́х благи́х пода́телю и освяще́ния исто́чниче, при́зри ны́не на моли́тву на́шу, и оде́жды сия́ [имену́ет и́х] в украше́ние и благоле́пие свяще́нных служи́телей твои́х сооруже́нныя, благода́тию Пресвята́го твоего́ ду́ха, окропле́нием воды́ сея́ свяще́нныя благослове́нны, свя́ты и освяще́нны, и все́х те́ми оде́ющихся досто́йны святы́м твои́м та́йнам служи́ти, и тебе́ благоугожда́ти всегда́ сотвори́.
И возглаша́ет: Я́ко ты́ еси́ освяще́ние на́ше, и тебе́ сла́ву возсыла́ем со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же взе́м свяще́нную во́ду, кропи́т е́ю предлежа́щыя оде́жды, глаго́ля:
Освяща́ются оде́жды сия́ [имену́ет и́х] благода́тию всеСвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́ще а́бие литургиса́ти и́мать, не творя́ отпу́ста, са́м иере́й вно́сит и́х во святы́й олта́рь, облача́ется в ня́, и слу́жит: а́ще же служи́ти не и́мать, сотвори́в обы́чный дневны́й отпу́ст, вно́сит я́ в олта́рь, и на свято́й трапе́зе полага́ет.
ГЛАВА 38. ЧИ́Н БЛАГОСЛОВЕ́НИЯ ИНДИ́ТИЙ, ИЛИ́ ОДЕ́ЖД И ПОКРЫВА́Л БОЖЕ́СТВЕННЫЯ ТРАПЕ́ЗЫ И ЖЕ́РТВЕННИКА 
Положе́нным бы́вшым си́м на столе́ пред святы́ми враты́, и су́щей ту́ и воде́ свяще́нной, иере́й исхо́дит из олтаря́, оде́ян в епитрахи́ль и фело́нь, и покади́в крестообра́зно, начина́ет обы́чно:
Благослове́н Бо́г на́ш: Чте́ц: Ами́нь. Царю́ небе́сный: Трисвято́е. О́тче на́ш: Иере́й: Я́ко твое́ е́сть Ца́рство: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 92:
Госпо́дь воцари́ся, в ле́поту облече́ся: облече́ся Госпо́дь в си́лу, и препоя́сася: и́бо утверди́ вселе́нную, я́же не подви́жится. Гото́в Престо́л тво́й отто́ле, от ве́ка ты́ еси́. Воздвиго́ша ре́ки Го́споди, воздвиго́ша ре́ки гла́сы своя́. Во́змут ре́ки сотре́ния своя́, от гласо́в во́д мно́гих. Ди́вны высоты́ морски́я, ди́вен в высо́ких Госпо́дь. Свиде́ния твоя́ уве́ришася зело́: до́му твоему́ подоба́ет святы́ня Го́споди, в долготу́ дни́й.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же о́тче вседержи́телю, рабу́ твоему́ законополо́жнику моисе́ю на сина́йстей горе́ разли́чная украше́ния, покрыва́ла же и пла́тна, в употребле́ние служе́ния ски́нии свиде́ния, и зако́ннаго твоего́ святи́лища твори́ти повеле́вый: ты́ и ны́не, приле́жно мо́лим тя́, я́коже тогда́ о́ная благоутро́бне прии́м, руко́ю ааро́нею освяти́л еси́, и сия́ ми́лостивно прии́м, ду́хом твои́м святы́м, руко́ю мене́ гре́шнаго благослови́, очи́сти и освяти́, и досто́йна к покрове́нию и обви́тию Боже́ственнаго Престо́ла и же́ртвенника возлю́бленнаго Сы́на твоего́, Го́спода на́шего Иису́са Христа́, бы́ти сотвори́. От тебе́ бо свы́ше вся́ко дая́ние бла́го, и вся́кий да́р соверше́нный исхо́дит: и тебе́ сла́ву возсыла́ем, со единоро́дным твои́м Сы́ном, и с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Иере́й же, главу́ приклоня́, глаго́лет моли́тву сию́:
Приклони́ Го́споди у́хо твое́, и услы́ши мя́ недосто́йнаго раба́ твоего́, и сия́ покрыва́льная пла́тна, к употребле́нию свята́го олтаря́ и же́ртвенника Христа́ твоего́ устро́енная, благода́тию твое́ю всеосвяща́ющею, в окропле́нии воды́ сея́ свяще́нныя, благослови́, очи́сти и освяти́.
И возглаша́ет: Ты́ бо еси́ благословля́яй и освяща́яй вся́ческая Бо́же на́ш, и тебе́ сла́ву возсыла́ем, со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же а́бие кропи́т покрыва́ла, глаго́ля:
Освяща́ются покрыва́ла сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. три́жды.
И сотвори́в обы́чный отпу́ст, взе́млет и́х са́м, и покрыва́ет и́ми Престо́л и же́ртвенник.
ГЛАВА 39. ЧИ́Н БЛАГОСЛОВЕ́НИЯ И ОСВЯЩЕ́НИЯ НОВОСООРУЖЕ́ННАГО КРЕСТА́ 
Поста́влену бы́вшу столу́ че́стно покрове́нну пред святы́ми враты́, иере́й в епитрахи́ль и фело́нь оде́ян, исхо́дит, и крестообра́зно покади́в но́вый кре́ст, начина́ет обы́чно: Благослове́н Бо́г на́ш: Ли́к пое́т: Царю́ небе́сный. Чте́ц: Трисвято́е. О́тче на́ш: и по я́ко твое́ е́сть Ца́рство: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 131:
Помяни́ Го́споди Дави́да, и всю́ кро́тость его́. Я́ко кля́тся Го́сподеви, обеща́ся Бо́гу Иа́ковлю: А́ще вни́ду в селе́ние до́му моего́, или́ взы́ду на о́др посте́ли моея́: А́ще да́м со́н очи́ма мои́ма, и ве́ждома мои́ма дрема́ние, и поко́й скраниа́ма мои́ма: До́ндеже обря́щу ме́сто Го́сподеви, селе́ние Бо́гу Иа́ковлю. Се́ слы́шахом я́ во евфра́фе, обрето́хом я́ в поля́х дубра́вы. Вни́дем в селе́ния его́, поклони́мся на ме́сто, иде́же стоя́сте но́зе его́. Воскресни́ Го́споди в поко́й тво́й, ты́ и киво́т святы́ни твоея́. Свяще́нницы твои́ облеку́тся пра́вдою, и преподо́бнии твои́ возра́дуются. Дави́да ра́ди раба́ твоего́, не отврати́ лице́ пома́заннаго твоего́. Кля́тся Госпо́дь Дави́ду и́стиною, и не отве́ржется ея́: от плода́ чре́ва твоего́ посажду́ на Престо́ле твое́м. А́ще сохраня́т сы́нове твои́ заве́т мо́й, и свиде́ния моя́ сия́, и́мже научу́ я́, и сы́нове и́х до ве́ка ся́дут на Престо́ле твое́м. Я́ко избра́ Госпо́дь сио́на, изво́ли и́ в жили́ще себе́. Се́й поко́й мо́й во ве́к ве́ка, зде́ вселю́ся, я́ко изво́лих и́. Лови́тву его́ благословля́яй благословлю́, ни́щыя его́ насыщу́ хле́бы, Свяще́нники его́ облеку́ во спасе́ние, и преподо́бнии его́ ра́достию возра́дуются. Та́мо возращу́ ро́г Дави́дови, угото́вах свети́льник пома́занному моему́. Враги́ его́ облеку́ студо́м, на не́мже процвете́т святы́ня моя́.
Та́же, псало́м 59:
Бо́же, отри́нул ны́ еси́, и низложи́л еси́ на́с: разгне́вался еси́, и уще́дрил еси́ на́с. Стря́сл еси́ зе́млю, и смути́л еси́ ю́: исцели́ сокруше́ние ея́, я́ко подви́жеся. Показа́л еси́ лю́дем твои́м жесто́кая, напои́л еси́ на́с вино́м умиле́ния. Да́л еси́ боя́щымся тебе́ зна́мение, е́же убежа́ти от лица́ лу́ка. Я́ко да изба́вятся возлю́бленнии твои́, спаси́ десни́цею твое́ю, и услы́ши мя́. Бо́г возглаго́ла во святе́м свое́м: возра́дуюся, и разделю́ сики́му, и юдо́ль жили́щ разме́рю. Мо́й е́сть галаа́д, и мо́й е́сть манасси́й, и ефре́м кре́пость. главы́ моея́, иу́да ца́рь мо́й. Моа́в коно́б упова́ния моего́: на идуме́ю простру́ сапо́г мо́й, мне́ иноплеме́нницы покори́шася. Кто́ введе́т мя́ во гра́д огражде́ния? или́ кто́ наста́вит мя́ до идуме́и? Не ты́ ли Бо́же отри́нувый на́с? и не изы́деши Бо́же в си́лах на́ших? Да́ждь на́м по́мощь от ско́рби, и су́етно спасе́ние челове́ческо. О Бо́зе сотвори́м си́лу, и то́й уничижи́т стужа́ющыя на́м.
Та́же, псало́м 98:
Госпо́дь воцари́ся, да гне́ваются лю́дие: седя́й на херуви́мех, да подви́жится земля́. Госпо́дь в сио́не вели́к, и высо́к е́сть над все́ми людьми́. Да испове́дятся и́мени твоему́ вели́кому: я́ко стра́шно и свя́то е́сть. И че́сть царе́ва су́д лю́бит: ты́ угото́вал еси́ правоты́, су́д и пра́вду во Иа́кове ты́ сотвори́л еси́. Возноси́те Го́спода Бо́га на́шего, и покланя́йтеся подно́жию но́гу его́, я́ко свя́то е́сть. Моисе́й и ааро́н во иере́ех его́, и саму́ил в призыва́ющих и́мя его́: призыва́ху Го́спода, и то́й послу́шаше и́х. В столпе́ о́блачне глаго́лаше к ни́м: я́ко храня́ху свиде́ния его́ и повеле́ния его́, я́же даде́ и́м. Го́споди Бо́же на́ш, ты́ послу́шал еси́ и́х: Бо́же, ты́ ми́лостив быва́л еси́ и́м, и мща́я на вся́ начина́ния и́х. Возноси́те Го́спода Бо́га на́шего, и покланя́йтеся в горе́ святе́й его́: я́ко свя́т Госпо́дь Бо́г на́ш.
Сла́ва, и ны́не: Аллилу́иа, три́жды.
Го́споди поми́луй, три́жды.
И тропа́рь, гла́с 1:
Спаси́ Го́споди лю́ди твоя́, и благослови́ достоя́ние твое́, побе́ды благове́рному импера́тору на́шему никола́ю алекса́ндровичу на сопроти́вныя да́руя, и твое́ сохраня́я кресто́м твои́м жи́тельство. Три́жды.
Сла́ва, конда́к, гла́с 4:
Вознесы́йся на кре́ст во́лею, тезоимени́тому твоему́ но́вому жи́тельству, щедро́ты твоя́ да́руй Христе́ Бо́же: возвесели́ си́лою твое́ю благове́рнаго импера́тора на́шего никола́я алекса́ндровича, побе́ды дая́ ему́ на сопоста́ты, посо́бие иму́щу твое́ ору́жие ми́ра, непобеди́мую побе́ду.
И ны́не, гла́с то́йже:
Животворя́щий кре́ст твоея́ бла́гости, его́же дарова́л еси́ на́м недосто́йным, Го́споди, тебе́ прино́сим в моли́тву, спаси́ царя́ и ве́рныя лю́ди Богоро́дицы ра́ди, о на́с тебе́ моля́щыяся, еди́не человеколю́бче.
А́бие же посе́м пою́т три́жды тропа́рь се́й, гла́с 6:
Посли́ благода́ть твою́ жизнода́вче, и кре́ст се́й освяти́, и все́м лю́дем твои́м яви́ его́ бы́ти по́мощь и утвержде́ние:
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Бо́же сла́вы, о́тче вседержи́телю, Бо́же савао́ф, и́же дре́вом живота́ посреде́ рая́ су́щаго, прообрази́л еси́ животво́рный кре́ст единоро́днаго Сы́на твоего́: и вме́сто дре́ва преслуша́ния, его́же вку́сом вселука́вый зми́й пра́отцы на́шя, и с ни́ми ве́сь ро́д челове́ческий из рая́ изгна́, и в сме́рть привлече́, зна́мение о́наго живоно́снаго креста́, на не́мже возлю́бленный тво́й Сы́н пригвожде́н бы́в у́мре, и сме́ртию сме́рть умертви́, и всю́ си́лу диа́волю упраздни́, и живо́т ми́ру дарова́, це́ркви свое́й ору́жие непобеди́мое, освяще́ние же и покро́в держа́вен, и ве́ре утвержде́ние, и от все́х диа́вольских ко́зней изба́ву, и кре́пкое спасе́ния упова́ние, и живота́ получе́ния непосты́дную наде́жду дарова́л еси́. Те́мже мы́ раби́ твои́, толи́кия благода́ти твоея́ ту́не сподо́бльшеся, благода́рни су́ще, сла́ву и благодаре́ние и смире́нное поклоне́ние прино́сим твоему́ вели́честву, и мо́лимся уми́льно, я́ко да ми́лостивно при́зриши на зна́мение сие́ кре́стное, е́же ве́рнии раби́ твои́ от усе́рдия и тве́рдыя ве́ры и любве́, я́же к тебе́, сооружи́ша, в зна́мение побе́ды Сы́на твоего́, Го́спода на́шего Иису́са Христа́, свобо́ды же и избавле́ния на́шего: и низпосли́ на не́ небе́сное твое́ благослове́ние, и благослови́ и освяти́ е́, и испо́лни си́лы и благослове́ния о́наго дре́ва, на не́мже пригвожде́но бы́сть пресвято́е те́ло Го́спода на́шего Иису́са Христа́ единоро́днаго Сы́на твоего́, и́мже си́ла диа́воля попра́ся, и земни́и свобо́ду улучи́хом, и живота́ сподо́бихомся. Е́й, мо́лим тя́ Влады́ко пресвяты́й, святы́х ра́ди страсте́й, и святы́я кро́ве излия́ния, и животво́рныя сме́рти единоро́днаго Сы́на твоего́, Го́спода на́шего Иису́са Христа́, ю́же сове́том тебе́ Бо́га отца́ безнача́льнаго, и Пресвята́го твоего́ ду́ха во́лею, спасе́ния на́шего ра́ди на дре́ве кре́стном претерпе́, и те́ми дре́во кре́стное, е́же иногда́ согреша́ющым и злотво́рным ка́знь бя́ше, благослове́но, свя́то, животода́тельно же, и изба́ву согреша́ющым бы́ти сотвори́, е́же в мольбу́ ти́ прино́сим: посли́ ны́не благода́ть Пресвята́го твоего́ ду́ха, на зна́мение сие́ кре́стное, и благослови́ и освяти́ е́, и да́ждь ему́ бы́ти зна́мением стра́шным и кре́пким на вся́ враги́ ви́димыя и неви́димыя, прогна́ние же и отраже́ние все́х ко́зней, наве́тов же и прило́гов диа́вольских: лю́дем же твои́м да бу́дет покро́в держа́вен, ве́ре утвержде́ние, наде́жде подкрепле́ние, во бране́х побе́да, и во все́х доброде́телех преспе́яние, и все́м пред си́м зна́мением тебе́ кла́няющымся и мольбы́ принося́щым ми́лостивен послу́шатель, и все́х я́же ко спасе́нию проше́ний бога́тый пода́тель бу́ди. И я́коже кресто́м ми́р от грехо́внаго осужде́ния свободи́л еси́: си́це рабо́в твои́х, сие́ кре́стное зна́мение тебе́ от души́ ве́рно принося́щих, си́лою креста́ возлю́бленнаго Сы́на твоего́, всегда́ победи́тели бы́ти греха́ яви́, и вся́ земна́я и небе́сная твоя́ блага́я и́м да́руй, и кресто́м всегда́ к благо́му все́х ве́рных наставля́я, к восприя́тию небе́снаго венца́ приведи́. Ты́ бо еси́ освяще́ния исто́чник, и все́х благи́х бога́тый пода́тель, и тебе́ сла́ву возсыла́ем, со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Бо́же и о́тче Го́спода на́шего Иису́са Христа́, и́же кресто́м его́ диа́вола победи́в и сме́рть умертви́в, ро́д челове́ческий от ле́сти и мучи́тельства его́ свободи́л еси́: при́зри ны́не на моли́тву на́шу и на зна́мение сие́ кре́стное, в сла́ву тебе́ Бо́га отца́ и единосу́щнаго твоего́ Сы́на и соесте́ственнаго твоего́ ду́ха, и в воспомина́ние о́ныя бы́вшия пресла́вныя над диа́волом, сме́рти же и а́да побе́ды, и на́шего избавле́ния сооруже́нное, ду́хом твои́м святы́м, в окропле́нии воды́ сея́ свяще́нныя благослови́ и освяти́. И изле́й на не́ благослове́ние твое́ свято́е и си́лу, ю́же окропле́нием кро́ве и пригвожде́нием те́ла возлю́бленнаго Сы́на твоего́ о́но преблагослове́нное дре́во стяжа́ло е́сть: и тому́ пода́ждь, во е́же бы́ти ве́рным лю́дем твои́м в сте́ну и покро́в, и в сто́лп кре́пости от лица́ вра́жия, во отгна́ние же вся́каго зла́ сопроти́внаго, и во исцеле́ние душе́вных, и теле́сных неду́гов, и во е́же услы́шанным бы́ти мольба́м и моле́ниям все́х ве́рно пред си́м зна́мением моля́щих ти ся.
И возглаша́ет: Ты́ бо еси́ Бо́г ми́лости, и щедро́т, и человеколю́бия, и тебе́ сла́ву возсыла́ем, со единоро́дным твои́м Сы́ном, и с пресвяты́м, благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т свяще́нною водо́ю, глаго́ля:
Освяща́ется кре́стное сие́ зна́мение благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие посе́м ста́в благогове́йно пред святы́м кре́стным зна́мением, кади́льницу же взе́м кади́т е́ крестообра́зно, поя́ сия́ стихи́ры, гла́с 8:
Кре́ст храни́тель все́й вселе́нней, кре́ст красота́ церко́вная: кре́ст царе́м держа́ва: кре́ст ве́рным утвержде́ние: кре́ст а́нгелом сла́ва, и бесо́м я́зва.
Сла́ва, и ны́не, гла́с 4: О тебе́, треблаже́нне и жизнода́вче кре́сте, лю́дие пита́еми спра́зднуют: с безпло́тными ли́ки, чи́н архиере́йский благогове́йно пое́т: мно́жество же и́ночествующих и по́стников покланя́ется, Христа́ же на тебе́ распе́ншагося вси́ прославля́ем.
Посе́м поя́ стихи́ру сию́ два́жды: Кресту́ твоему́ покланя́емся Влады́ко, и свято́е воскре́сние твое́ сла́вим.
Покланя́ется благогове́йно до земли́, и лобза́ет честны́й и свяще́нный кре́ст. По лобза́нии же па́ки, трети́цею поя́ то́жде, покланя́ется.
Та́кожде и вси́ предстоя́щии покланя́ются, и лобза́ют Честны́й Кре́ст:
Ли́ку пою́щу стихи́ру сию́, гла́с 2:
Прииди́те ве́рнии, креста́ си́ле поклони́мся: дре́во бо в раи́ сме́рть прозябе́, сие́ же жи́знь процвете́, безгре́шна иму́щее пригвожде́нна на себе́ Го́спода. от него́же вси́ язы́цы нетле́ние объе́млюще, зове́м: кресто́м сме́рть упраздни́вый, и на́с от пре́лести и мучи́тельства диа́воля свободи́вый, Го́споди сла́ва тебе́.
А́бие же посе́м твори́т отпу́ст, ре́кшу диа́кону:
Прему́дрость.
И ли́ку: Честне́йшую херуви́м. Сла́ва, и ны́не: Го́споди поми́луй, три́жды. Благослови́.
Иере́й: И́же на дре́ве кре́стном спасе́ния на́шего ра́ди распны́йся, и сме́рть подъя́ти изво́ливый, и тридне́вно из ме́ртвых воскресы́й: Христо́с и́стинный Бо́г на́ш, моли́твами пречи́стыя своея́ ма́тере, си́лою Честна́го и Животворя́щаго Креста́, и все́х ра́ди святы́х свои́х, поми́лует и спасе́т на́с, я́ко бла́г и человеколю́бец.
Ли́к: Ами́нь.
Иере́й же, взе́м кре́ст, вно́сит его́ в олта́рь Ца́рскими враты́, и обра́щься к лю́дем, благословля́ет и́х кресто́м, глаго́ля:
Спаси́ Го́споди лю́ди твоя́, и благослови́ достоя́ние твое́:
И поставля́ет кре́ст на Престо́ле, и отхо́дит благодаря́ Бо́га.
ГЛАВА 40. ЧИ́Н БЛАГОСЛОВЕ́НИЯ И ОСВЯЩЕ́НИЯ ИКО́НЫ ПРЕСВЯТЫ́Я ЖИВОНАЧА́ЛЬНЫЯ ТРО́ИЦЫ, ВО О́БРАЗЕ ТРИЕ́Х А́НГЕЛОВ, ИЛИ́ КРЕЩЕ́НИЯ, ИЛИ́ ПРЕОБРАЖЕ́НИЯ, ИЛИ́ СОШЕ́СТВИЯ СВЯТА́ГО ДУ́ХА 
Иере́й обы́чно по предъука́занному о́бразу наче́н, соверши́т все́ да́же до псалма́.
Зде́ же чте́тся псало́м 66:
Бо́же уще́дри ны́, и благослови́ ны: просвети́ лице́ твое́ на ны́, и поми́луй ны́. Позна́ти на земли́ пу́ть тво́й, во все́х язы́цех спасе́ние твое́. Да испове́дятся тебе́ лю́дие Бо́же, да испове́дятся тебе́ лю́дие вси́. Да возвеселя́тся и да возра́дуются язы́цы, я́ко су́диши лю́дем правото́ю, и язы́ки на земли́ наста́виши. Да испове́дятся тебе́ лю́дие Бо́же, да испове́дятся тебе́ лю́дие вси́. Земля́ даде́ пло́д сво́й: благослови́ ны Бо́же, Бо́же на́ш. Благослови́ ны Бо́же, и да убоя́тся его́ вси́ концы́ земли́.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же, в Тро́ице святе́й сла́вимый, его́же ни у́м пости́гнути мо́жет, ниже́ сло́во сказа́ти возмога́ет, его́же никто́же от челове́к нигде́же ви́де, то́чию я́коже от святы́х писа́ний и богогла́сных апо́столов уче́ний научи́хомся, си́це ве́руем, и си́це тебе́ Бо́га отца́ безнача́льнаго, и Сы́на твоего́ единосу́щнаго, и ду́ха твоего́ сопресто́льнаго и соесте́ственнаго испове́дуем. И я́коже писа́ние на́м ве́тхое повеству́ет о явле́нии твое́м во о́бразе трие́х а́нгелов, о́ному пресла́вному патриа́рху Аавраа́му бы́вшем: в но́вей же благода́ти оте́ц во гла́се, Сы́н пло́тию во иорда́не, ду́х же святы́й в ви́де голуби́не яви́ся. и па́ки Сы́н, и́же пло́тию вознесе́ся на не́бо, и одесну́ю Бо́га седи́т, уте́шителя ду́ха на апо́столы в виде́нии о́гненных язы́к посла́: и на фаво́ре оте́ц во гла́се, ду́х святы́й во о́блаце, Сы́н же в пресве́тлом све́те ученико́м трие́м показа́ся: си́це всегда́шняго ра́ди воспомина́ния, тебе́ еди́наго сла́вимаго Бо́га не то́чию усты́ испове́дуем, но и о́браз пи́шем, не е́же боготвори́ти се́й, но е́же на́нь теле́сныма очи́ма взира́юще, у́мныма на тебе́ Бо́га на́шего зре́ти, и того́ чту́ще, тебе́ созда́теля, искупи́теля и освяти́теля на́шего сла́вити и велича́ти и твоя́ неисче́тная благодея́ния воспомина́ти: по́честь бо о́браза на первообра́зное прехо́дит. Предло́жше у́бо ико́ну сию́ ны́не пред твои́м вели́чеством, благоче́стным и́мже предре́хом наме́рением, про́сим и мо́лим, и твоему́ благоутро́бию ми́ли ся де́ем, при́зри ми́лостивно на ню́ и низпосли́ небе́сное твое́ благослове́ние, и во и́мя твое́ трисвято́е благослови́ и освяти́ ю́, во е́же сию́ благоче́стно чту́щии, и пред не́ю тебе́ смире́нно кла́няющиися, и ве́рно моля́щиися обря́щут ми́лость, и благода́ть полу́чат, и от все́х бе́д и скорбе́й свобо́дны бу́дут, грехо́в же проще́ние полу́чат, и Ца́рствия небе́снаго сподо́бятся: благода́тию и щедро́тами, и человеколю́бием тебе́ еди́наго в Тро́ице сла́вимаго Бо́га, Отца́, и Сы́на, и Свята́го Ду́ха, ему́же сла́ва, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Иере́й же чте́т моли́тву сию́ та́йно:
Го́споди Бо́же, в Тро́ице святе́й сла́вимый и покланя́емый, услы́ши ны́не моли́тву на́шу, и низпосли́ благослове́ние твое́ Боже́ственное небе́сное, и благослови́, и освяти́ о́браз се́й окропле́нием воды́ сея́ свяще́нныя, в сла́ву твою́ и во спасе́ние люде́й твои́х.
И возглаша́ет: Ты́ бо еси́ освяще́ние на́ше, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Иере́й же кропи́т свяще́нною водо́ю о́браз, глаго́ля:
Освяща́ется о́браз се́й благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
А́бие же чте́т, или́ пое́т стихи́ру сию́, гла́с 8:
Прииди́те лю́дие, триипоста́сному Божеству́ поклони́мся, Сы́ну во отце́, со святы́м ду́хом: оте́ц бо безле́тно роди́ Сы́на соприсносу́щна и сопресто́льна, и ду́х святы́й бе́ во отце́ с Сы́ном прославля́емь: еди́на си́ла, еди́но существо́, еди́но Божество́. ему́же покланя́ющеся вси́ глаго́лем: святы́й Бо́же, вся́ соде́явый Сы́ном, соде́йством Свята́го Ду́ха: святы́й кре́пкий, и́мже отца́ позна́хом, и ду́х святы́й прии́де в ми́р: святы́й безсме́ртный, уте́шительный ду́ше, от отца́ исходя́й, и в Сы́не почива́яй, Тро́ице свята́я, сла́ва тебе́.
Ве́стно же бу́ди, я́ко а́ще ико́на бу́дет святы́я Тро́ицы, сия́ стихи́ра пое́тся. А́ще же богоявле́ния или́ преображе́ния, или́ соше́ствия Свята́го Ду́ха, пое́тся или́ чте́тся тропа́рь и конда́к пра́здничный, и отпу́ст пра́здничный быва́ет.
ГЛАВА 41. ЧИ́Н БЛАГОСЛОВЕ́НИЯ И ОСВЯЩЕ́НИЯ ИКО́НЫ ХРИСТО́ВЫ, ПРА́ЗДНИКОВ ГОСПО́ДСКИХ, ЕДИ́НЫЯ, ИЛИ́ МНО́ГИХ 
Поста́влену су́щу пред амво́ном столу́, че́стно покрове́ну, и на не́м о́браз спа́сов, или́ мно́ги о́бразы, ели́ко и́х бу́дет, иере́й в епитрахи́ль и фело́нь оде́ян, крестообра́зно покади́в о́браз, начина́ет обы́чно:
Благослове́н Бо́г на́ш: Чте́ц: Царю́ небе́сный: Трисвято́е: и по О́тче на́ш: Я́ко твое́ е́сть Ца́рство: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 88:
Ми́лости твоя́ Го́споди во ве́к воспою́, ро́д и ро́д возвещу́ и́стину твою́ усты́ мои́ми. Зане́ ре́кл еси́: в ве́к ми́лость сози́ждется, на небесе́х угото́вится и́стина твоя́. Завеща́х заве́т избра́нным мои́м, кля́хся Дави́ду рабу́ моему́: До ве́ка угото́ваю се́мя твое́, и сози́жду в ро́д и ро́д Престо́л тво́й. Испове́дят небеса́ чудеса́ твоя́ Го́споди, и́бо и́стину твою́ в це́ркви святы́х. Я́ко кто́ во о́блацех уравни́тся Го́сподеви, уподо́бится Го́сподеви в сыне́х Бо́жиих? Бо́г прославля́емь в сове́те святы́х, ве́лий и стра́шен е́сть над все́ми окре́стными его́. Го́споди Бо́же си́л, кто́ подо́бен тебе́? си́лен еси́ Го́споди, и и́стина твоя́ о́крест тебе́. Ты́ Влады́чествуеши держа́вою морско́ю, возмуще́ние же во́лн его́ ты́ укроча́еши. Ты́ смири́л еси́, я́ко я́звена го́рдаго, мы́шцею си́лы твоея́ расточи́л еси́ враги́ твоя́. Твоя́ су́ть небеса́, и твоя́ е́сть земля́, вселе́нную и исполне́ние ея́ ты́ основа́л еси́. Се́вер и мо́ре ты́ созда́л еси́: фаво́р и ермо́н о и́мени твое́м возра́дуетася. Твоя́ мы́шца с си́лою: да укрепи́тся рука́ твоя́, и вознесе́тся десни́ца твоя́. Пра́вда и судьба́ угото́вание Престо́ла твоего́: ми́лость и и́стина предъи́дете пред лице́м твои́м. Блаже́ни лю́дие ве́дущии воскликнове́ние: Го́споди во све́те лица́ твоего́ по́йдут, И о и́мени твое́м возра́дуются ве́сь де́нь, и пра́вдою твое́ю вознесу́тся. Я́ко похвала́ си́лы и́х ты́ еси́, и во благоволе́нии твое́м вознесе́тся ро́г на́ш.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же вседержи́телю, Бо́же оте́ц на́ших, хотя́й лю́ди твоя́, избра́ннаго изра́иля, от пре́лести идолослуже́ния изба́вити, и в позна́нии и служе́нии тебе́ еди́ному и́стинному Бо́гу всегда́ неотсту́пно име́ти, е́же не твори́ти себе́ о́браза и подо́бия тебе́ и́стинному Бо́гу сопроти́внаго, во е́же я́ко Бо́гу кла́нятися и служи́ти ему́, преще́нием запрети́л еси́. Па́ки же подо́бия и о́бразы, и́миже не чу́ждых ло́жных бого́в, но тебе́ еди́наго и́стиннаго Бо́га пресвято́е и великоле́пое и́мя сла́вится, моисе́ом пе́рвее в твое́м зако́нном святи́лищи, над киво́том свиде́ния херуви́ма два́ зла́та, два́ же у угло́в очище́ния поста́вити, на опо́нах же мно́жество херуви́мов де́лом шве́нным устро́ити и сооружи́ти повеле́л еси́: и соломо́ном в олтаре́ херуви́ма два́, от дре́ва кипари́са зла́том объя́та поста́влена бы́ста: киво́т же, в не́мже скрижа́ли заве́та ка́менни, ста́мна злата́, и ааро́нов же́зл бя́ху, я́ко ти́и с людьми́ ту́ су́щии, и сла́вы твоея́ вели́чество зна́менующии, и па́мять твои́х пресла́вных чуде́с и благодея́ний име́ющии, [а́ще и де́ло ру́к челове́ческих бя́ху] со стра́хом и тре́петом и благоле́пным поклоне́нием, кажде́нием же и пред те́ми моле́нием, чти́ти сия́ повеле́л еси́, и че́сть о́ную, я́ко тебе́ самому́ отда́нную, ми́лостивно приима́л еси́. Во исполне́нии же време́н посла́л еси́ единоро́днаго Сы́на твоего́, Го́спода на́шего Иису́са Христа́, ражда́емаго от жены́, при́сно же Де́вы Мари́и, и́же зра́к раба́ прии́м и в подо́бии челове́честем бы́в, подо́бие своего́ пречи́стаго о́браза, нерукотворе́нно к своему́ пресвято́му лицу́ убру́с приложи́в, изъобрази́, и а́вгарю еде́сскому кня́зю посла́, и те́м от неду́га того́ исцели́, и все́м ве́рою к тому́ приходя́щым и кла́няющымся, неисче́тная исцеле́ния и мно́гая благодея́ния чудоде́йствуя подава́ше. И мы́ у́бо, о благи́й вседержи́телю Влады́ко, се́й о́браз [или́ сия́ о́бразы] возлю́бленнаго Сы́на твоего́, в воспомина́ние спаси́тельнаго воплоще́ния, и о все́х пресла́вных его́ чуде́с и благодея́ний, я́же на земли́, я́ко челове́к яви́вся, челове́ческому ро́ду показа́, не боготворя́ще сооружи́хом, но ве́дуще, я́ко по́честь о́браза на первообра́зное восхо́дит, пред твои́м вели́чеством че́стно предложи́хом, и припада́юще приле́жно мо́лим: при́зри ми́лостивно на ны́ и на о́браз се́й [или́ на о́бразы сия́] и воплоще́ния и явле́ния ра́ди единоро́днаго Сы́на твоего́, в его́же воспомина́ние се́й [или́ сия́] устро́ихом, посли́ на́нь [или́ на ня́] твое́ небе́сное благослове́ние и и благода́ть Пресвята́го Ду́ха, и благослови́ и освяти́ его́ [или́ я́]: пода́ждь ему́ [или́ и́м] си́лу целе́бну, и все́х ко́зней диа́вольских прогони́тельну, и испо́лни его́ [или́ я́] благослове́ния и кре́пости о́наго свята́го нерукотворе́ннаго о́браза, ю́же от прикоснове́ния свята́го и пречи́стаго лица́ возлю́бленнаго Сы́на твоего́ бога́тно стяжа́, во е́же си́лам и чудесе́м те́м [или́ те́ми] к утвержде́нию правосла́вныя ве́ры, и спасе́нию ве́рных люде́й твои́х де́йствоватися, и во е́же все́м тебе́ и единоро́дному твоему́ Сы́ну и пресвято́му ду́ху пред ни́м кла́няющымся, и ве́рно призыва́ющым, и приле́жно моля́щымся услы́шанным бы́ти, и ми́лость привлещи́ твоего́ человеколю́бия, и благода́ть получи́ти. Ты́ бо еси́ освяще́ние на́ше, и тебе́ сла́ву возсыла́ем со единоро́дным твои́м Сы́ном, и пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Вонми́ Го́споди Бо́же мо́й от свята́го жили́ща, и от Престо́ла сла́вы Ца́рствия твоего́, и ми́лостивно посли́ благослове́ние твое́ свято́е на о́браз се́й [или́ на о́бразы сия́], и в окропле́нии воды́ сея́ свяще́нныя, благослови́ и освяти́ его́ [или́ я́] и да́ждь ему́ [или́ и́м] си́лу целе́бну, вся́кия боле́зни и неду́га, вся́ких диа́вольских ко́зней прогони́тельну от все́х ве́рно к нему́ [или́ к ни́м] прибега́ющих, и пред те́м [или́ те́ми] тебе́ кла́няющихся, моля́щым же ся, и прибега́ющым: и всегда́ услы́шана и благоприя́тна тебе́ да бу́дет и́х мольба́.
И возглаша́ет: Благода́тию и щедро́тами единоро́днаго Сы́на твоего́, с ни́мже благослове́н еси́ и с пресвяты́м и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т свяще́нною водо́ю о́браз, глаго́ля: Освяща́ется о́браз се́й [или́ о́бразы сия́] благода́тию Пресвята́го Ду́ха, окропле́нием свяще́нныя воды́ сея́, во и́мя Отца́, и Сы́на, и Свята́го Ду́ха, ами́нь. Три́жды.
А́бие же иере́й кади́т о́браз, и покланя́ется, поя́ или́ глаго́ля тропа́рь се́й, гла́с 2:
Пречи́стому твоему́ о́бразу покланя́емся благи́й, прося́ще проще́ния прегреше́ний на́ших, Христе́ Бо́же: во́лею бо благоволи́л еси́ пло́тию взы́ти на кре́ст, да изба́виши, я́же созда́л еси́, от рабо́ты вра́жия. те́м благода́рственно вопие́м ти́: ра́дости испо́лнил еси́ вся́ спа́се на́ш, прише́дый спасти́ ми́р.
Лобза́в же о́браз, глаго́лет:
Сла́ва, и ны́не, гла́с 4: Боже́ственный тво́й зра́к на ико́не изъобразу́юще Христе́ Бо́же, е́же от Де́вы рождество́ твое́ я́сно разумева́ем: чудеса́ же твоя́ неизглаго́ланная, и во́льное распя́тие воспомина́юще, пропове́дуем. отню́дуже бе́сове прогоня́ются стра́хом, злосла́внии же в печа́лех рыда́ют, я́ко си́м соприча́стницы.
И а́бие твори́т отпу́ст се́й:
И́же неизрече́нным смотре́нием пре́жде своея́ во́льныя стра́сти, изво́ливый на убру́се нерукотворе́нно изъобрази́ти пречи́стаго и благочелове́чнаго своего́ лица́ о́браз, Христо́с и́стинный Бо́г на́ш, моли́твами пречи́стыя своея́ ма́тере, и все́х святы́х свои́х, поми́лует и спасе́т на́с, я́ко бла́г и человеколю́бец.
И полага́ет о́браз че́стно на свое́м ме́сте, благодаря́ Бо́га.
ГЛАВА 42. ЧИ́Н БЛАГОСЛОВЕ́НИЯ И ОСВЯЩЕ́НИЯ ИКО́НЫ ПРЕСВЯТЫ́Я БОГОРО́ДИЦЫ, ЕДИ́НЫЯ ИЛИ́ МНО́ГИХ 
Начина́ет же иере́й все́ по предука́занному на благослове́нии о́браза Христо́ва, да́же до псалма́,
Иже зде́ чте́тся, 44.
Отры́гну се́рдце мое́ сло́во бла́го, глаго́лю а́з дела́ моя́ Царе́ви: язы́к мо́й тро́сть кни́жника скоропи́сца. Красе́н добро́тою па́че сыно́в челове́ческих, излия́ся благода́ть во устна́х твои́х: сего́ ра́ди благослови́ тя Бо́г во ве́к. Препоя́ши ме́чь тво́й по бедре́ твое́й си́льне, красото́ю твое́ю, и добро́тою твое́ю, и наляцы́ и успева́й, и Ца́рствуй, и́стины ра́ди, и кро́тости, и пра́вды, и наста́вит тя́ ди́вно десни́ца твоя́. Стре́лы твоя́ изъощре́ны си́льне: лю́дие под тобо́ю паду́т в се́рдцы вра́г царе́вых. Престо́л тво́й Бо́же в ве́к ве́ка: же́зл пра́вости: же́зл Ца́рствия твоего́. Возлюби́л еси́ пра́вду, и возненави́дел еси́ беззако́ние: сего́ ра́ди пома́за тя́ Бо́же Бо́г тво́й еле́ем ра́дости, па́че прича́стник твои́х. Сми́рна, и ста́кти, и касси́а от ри́з твои́х, от тя́жестей слоно́вых, из ни́хже возвесели́ша тя́. Дще́ри царе́й в че́сти твое́й, предста́ Цари́ца одесну́ю тебе́, в ри́зах позлаще́нных оде́яна, преиспещре́на. Слы́ши дщи́, и ви́ждь, и приклони́ у́хо твое́, и забу́ди лю́ди твоя́, и до́м отца́ твоего́. И возжела́ет ца́рь добро́ты твоея́, зане́ то́й е́сть Госпо́дь тво́й, и поклони́шися ему́. И дщи́ ти́рова с да́ры, лицу́ твоему́ помо́лятся бога́тии лю́дстии. Вся́ сла́ва дще́ре Царе́вы вну́трь, ря́сны златы́ми оде́яна и преиспещре́на. Приведу́тся Царю́ де́вы в сле́д ея́, и́скренния ея́ приведу́тся тебе́: Приведу́тся в весе́лий и ра́довании, введу́тся в хра́м Царе́в. Вме́сто оте́ц твои́х бы́ша сы́нове твои́: поста́виша я́ кня́зи по все́й земли́. Помяну́ и́мя твое́ во вся́ком ро́де и ро́де. сего́ ра́ди лю́дие испове́дятся тебе́ в ве́к, и во ве́к ве́ка.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же на́ш, и́же сопредве́чному и единосу́щному твоему́ Сы́ну и сло́ву, от пречи́стыя Присноде́вы Мари́и воплоти́тися изво́лил еси́, и сию́ Богоро́дицу рождество́м его́ пречи́стым из нея́ соде́лав, предста́тельницу, помо́щницу и моли́твенницу все́м ве́рным сотвори́л еси́: при́зри ны́не на на́с смире́нно моля́щих ти ся и Богоро́дицу сию́ и́стинно имену́ющих, и бы́ти ве́рующих, и сию́ в мольбу́ к тебе́ ве́рно призыва́ющих, и моли́твами ея́ услы́шаны сотвори́ проше́ния и мольбы́ на́шя, и низпосли́ благода́ть Пресвята́го твоего́ ду́ха на ико́ну сию́, ю́же раби́ твои́ в че́сть и па́мять ея́ сооружи́ша, и благослови́ и освяти́ ю́ небе́сным твои́м благослове́нием: и пода́ждь е́й си́лу и кре́пость чудотво́рнаго де́йствия. Сотвори́ ю́ враче́бницу и цельба́м исто́чник, все́м в боле́знех к не́й притека́ющым, и Богоро́дицы ра́ди от Тебе́ по́мощи прося́щым: и все́х и́же пред се́ю ико́ною преблагослове́нную Де́ву, и ма́терь Го́спода на́шего Иису́са Христа́, возлю́бленнаго Сы́на твоего́, досто́йно чти́ти, и я́ко предста́тельницу ро́да Христиа́нскаго в мольбу́ к тебе́ и в по́мощь в беда́х и ну́ждах свои́х призыва́ти бу́дут, изба́ву, заступле́ние и ско́рую по́мощь получи́ти сподо́би: согреше́нием же оставле́ние и́м ми́лостивно пода́ждь, и благода́ть проси́мую от Тебе́ ско́ро прия́ти и ми́лость обрести́ от твоего́ человеколю́бия жела́нную, Ца́рствия прича́стники бы́ти сотвори́: щедро́тами из нея́ пло́тию ро́ждшагося единоро́днаго Сы́на твоего́, воплоще́ннаго Бо́га и спа́са на́шего Иису́са Христа́, с ни́мже тебе́ подоба́ет вся́кая сла́ва, че́сть и поклоне́ние, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же чте́т моли́тву сию́ та́йно:
Влады́ко Бо́же о́тче вседержи́телю, изво́ливый еди́ну от всего́ ро́да челове́ча, чи́стую голуби́цу и нескве́рную а́гницу, Присноде́ву мари́ю в ма́терь единоро́дному твоему́ Сы́ну избра́ти, и в жили́ще ему́ наи́тием Пресвята́го Ду́ха освяти́ти, вы́шшую же и честне́йшую херуви́мов и серафи́мов, и всея́ тва́ри сла́внейшую, хода́таицу и моли́твенницу челове́ческому ро́ду сотвори́л ю́ еси́: тоя́ моли́твами и предста́тельством ико́ну сию́, в че́сть и па́мять ея́, и в сла́ву из нея́ рожде́ннаго единоро́днаго и единосу́щнаго твоего́ Сы́на, и тебе́ безнача́льнаго его́ отца́, и Пресвята́го и животворя́щаго твоего́ ду́ха соста́вленную, благода́тию твое́ю в окропле́нии воды́ сея́ свяще́нныя, благослови́ и освяти́, и яви́ ю́ все́м ве́рою пред не́ю моля́щым ти ся, целе́бницу душе́вных неду́гов и теле́сных, и от все́х вра́жиих наве́тов свобожде́ние и покро́в держа́вен, и мольба́м благоприя́тным у тебе́ бы́ти сотвори́.
И возглаша́ет: Щедро́тами единоро́днаго Сы́на твоего́, из нея́ пло́тию рожде́ннаго, Го́спода на́шего Иису́са Христа́, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т ико́ну, глаго́ля:
Освяща́ется ико́на сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие пою́т тропари́ сия́ богоро́дичны, гла́с 1:
Под твою́ ми́лость прибега́ем Богоро́дице Де́во, моли́тв на́ших не пре́зри в ско́рбех: но от бе́д изба́ви на́с, еди́на чи́стая и благослове́нная.
Богоро́дице Де́во ра́дуйся, благода́тная мари́е, Госпо́дь с тобо́ю, благослове́нна ты́ в жена́х, и благослове́н пло́д чре́ва твоего́, я́ко спа́са родила́ еси́ ду́ш на́ших.
Сла́ва, гла́с 1:
От святы́я Твоея́ ико́ны, Пречи́стая Богоро́дице, цельбы́ и исцеле́ния подава́ются незави́стно все́м, ве́рою к не́й притека́ющым, и твое́ заступле́ние от се́рдца призыва́ющым. те́м и моя́ не́мощи посети́ Де́во, и душе́вныя и теле́сныя я́звы ми́лостивно уврачу́й.
И ны́не, гла́с то́йже:
Любо́вию, чи́стая Де́во, твою́ святу́ю ико́ну почита́ющым, и Бо́жию тя́ и́стинную ма́терь согла́сно возвеща́ющым, и ве́рно покланя́ющым ти ся, храни́тельница яви́ся, и держа́вная предста́тельница, вся́кое зло́ от си́х удаля́ющи, я́ко вся́ могу́щая.
Посе́м: Досто́йно е́сть:
И лобза́вше о́браз, твори́т иере́й отпу́ст обы́чный. Ве́стно же бу́ди, я́ко а́ще ико́на бу́дет от пра́здников богоро́дичных, по освяще́нии ея́ а́бие тропа́рь и конда́к пра́здничный пое́м, пото́м же сия́ преднапи́санныя тропари́.
ГЛАВА 43. ЧИ́Н БЛАГОСЛОВЕ́НИЯ ИКО́НЫ СВЯТА́ГО, ЕДИ́НАГО ИЛИ́ МНО́ГИХ 
Начина́ет же иере́й все́ по предъука́занному на благослове́ние ико́ны Христо́вы, да́же до псалма́, и́же зде́ чте́тся, 138:
Го́споди, искуси́л мя́ еси́, и позна́л мя́ еси́: ты́ позна́л еси́ седа́ние мое́ и воста́ние мое́. Ты́ разуме́л еси́ помышле́ния моя́ издале́ча: Стезю́ мою́ и у́же мое́ ты́ еси́ изсле́довал, и вся́ пути́ моя́ прови́дел еси́: Я́ко не́сть льсти́ во язы́це мое́м, се́ Го́споди, ты́ позна́л еси́ Вся́ после́дняя и дре́вняя: ты́ созда́л еси́ мя́, и положи́л еси́ на мне́ ру́ку твою́. удиви́ся ра́зум тво́й от Мене́, утверди́ся, не возмогу́ к нему́. Ка́мо пойду́ от ду́ха твоего́? и от лица́ твоего́ ка́мо бежу́? А́ще взы́ду на не́бо, ты́ та́мо еси́: а́ще сни́ду во а́д, та́мо еси́. А́ще возму́ криле́ мои́ ра́но, и вселю́ся в после́дних мо́ря: И та́мо бо рука́ твоя́ наста́вит мя́, и удержи́т мя́ десни́ца твоя́. И ре́х: еда́ тьма́ попере́т мя́, и но́щь просвеще́ние в сла́дости мое́й? Я́ко тьма́ не помрачи́тся от Тебе́, и но́щь я́ко де́нь просвети́тся: я́ко тьма́ ея́, та́ко и све́т ея́. Я́ко ты́ созда́л еси́ утро́бы моя́, восприя́л мя́ еси́ из чре́ва ма́тере моея́: Испове́мся тебе́, я́ко стра́шно удиви́лся еси́. чу́дна дела́ твоя́, и душа́ моя́ зна́ет зело́. Не утаи́ся ко́сть моя́ от Тебе́, ю́же сотвори́л еси́ в та́йне, и соста́в мо́й в преиспо́дних земли́. Несоде́ланное мое́ ви́десте о́чи твои́, и в кни́зе твое́й вси́ напи́шутся: во дне́х сози́ждутся, и никто́же в ни́х. Мне́ же зело́ че́стни бы́ша дру́зи твои́ Бо́же, зело́ утверди́шася влады́чествия и́х. Изочту́ и́х, и па́че песка́ умно́жатся. воста́х, и еще́ е́смь с тобо́ю: А́ще избие́ши гре́шники Бо́же. му́жие крове́й уклони́теся от Мене́, Я́ко ревни́ви есте́ в помышле́ниих, прии́мут в суету́ гра́ды твоя́. Не ненави́дящыя ли тя́, Го́споди, возненави́дех, и о вразе́х твои́х иста́ях? соверше́нною не́навистию возненави́дех я́, во враги́ бы́ша ми́. Искуси́ мя Бо́же, и уве́ждь се́рдце мое́, истяжи́ мя, и разуме́й стези́ моя́: И ви́ждь, а́ще пу́ть беззако́ния во мне́: и наста́ви мя́ на пу́ть ве́чен.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди Бо́же вседержи́телю, Бо́же оте́ц на́ших, и́же дре́вле в ве́тсем заве́те подо́бие херуви́мов от дре́ва, и зла́та, и шве́ннаго де́ла в ски́нии свиде́ния сотвори́ти повеле́л еси́, и ны́не о́бразы и подо́бия святы́х уго́дников твои́х не отмета́яй, но прие́мляй, во е́же ве́рным рабо́м твои́м, на ня́ взира́ющым, просла́вити тебе́ си́х просла́вившаго, и потща́тися житию́ и дело́м и́х, и́миже твоея́ благода́ти и Ца́рствия восприя́тия сподо́бишася, подража́тельми бы́ти: тебе́ мо́лимся, при́зри ны́не на ико́ну сию́ [или́ на ико́ны сия́] в че́сть и па́мять свята́го твоего́ и́мярек, [или́ святы́х твои́х] изъображе́нную и напи́санную [или́ изъображе́нныя и напи́санныя], и небе́сным твои́м благослове́нием благослови́, и освяти́ ю́ [или́ я́], и все́м чту́щым ю́ [или́ я́] и пред то́ю [или́ те́ми] тебе́ кла́няющымся и моля́щымся, и свята́го и́мярек, [или́ святы́х и́мярек], в мольбу́ к тебе́ призыва́ющым, и я́ко раба́ и дру́га твоего́ [или́ рабо́в и друго́в твои́х] ми́лостивый послу́шатель, и благи́й и бога́тый да́тель бу́ди: избавля́я и́х от вся́кия ско́рби и ну́жды, и от вся́кия боле́зни душе́вныя и теле́сныя, сподобля́я и́х жела́емыя твоея́ благода́ти и милосе́рдия моли́твами свята́го твоего́ и́мярек, [или́ святы́х твои́х и́мярек].
Ты́ бо еси́ исто́чник освяще́ния, и благи́х пода́тель, и тебе́ сла́ву возсыла́ем, со единоро́дным твои́м Сы́ном, и с пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Го́споди Бо́же на́ш, челове́ка по о́бразу и по подо́бию своему́ созда́вый, преслуша́нием же первозда́ннаго растле́нну бы́вшу, вочелове́чением Христа́ твоего́, и́же зра́к раба́ прии́м, о́бразом обре́теся я́ко челове́к, се́й обнови́в, в пе́рвое достоя́ние в святы́х твои́х приве́л еси́, и́хже мы́ изъображе́ния благоче́стно чту́ще, святы́х, и́же тво́й о́браз и подо́бие су́ть, чте́м: о́ных же чту́ще, тебе́ я́ко первообра́знаго чти́м и сла́вим. те́мже тя́ мо́лим, посли́ благода́ть твою́, и окропле́нием воды́ сея́ свяще́нныя благослови́, и освяти́ о́браз се́й [или́ о́бразы сия́] в сла́ву твою́, в че́сть же и па́мять свята́го твоего́ и́мярек [или́ святы́х твои́х и́мярек] и все́х о́браз се́й чту́щих, и пред ни́м мольбы́ своя́ тебе́ отдаю́щих, благослови́, и благода́ть пред тобо́ю обрести́ ми́лостивно сподо́би.
И возглаша́ет: Благода́тию и щедро́тами и человеколю́бием единоро́днаго Сы́на твоего́, с ни́мже благослове́н еси́, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т свяще́нною водо́ю о́браз, глаго́ля:
Освяща́ется о́браз се́й благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие чте́т или́ пое́т тропа́рь и конда́к свято́му или́ святы́м, и́хже е́сть о́браз, и лобза́в че́стно о́браз, твори́т обы́чный отпу́ст, воспомина́я и свята́го, его́же е́сть о́браз.
ГЛАВА 44. ЧИ́Н БЛАГОСЛОВЕ́НИЯ НО́ВЫХ СОСУ́ДОВ ЦЕРКО́ВНЫХ, ВКУ́ПЕ МНО́ГИХ: ИЛИ́ ЕДИ́НАГО, ЯКОВЫ́ СУ́ТЬ: КАДИ́ЛЬНИЦА, КА́ЦИЯ, БЛЮ́ДО АНАФО́РНОЕ, КОПИЕ́, КУКУ́МЫ, СИ́ЕСТЬ ВОДОНО́СНЫЕ СОСУ́ДЦЫ, И ИНЫ́Я ОЛТА́РНЫЯ ПРИНАДЛЕ́ЖНОСТИ 
Начина́ет иере́й обы́чно. По трисвято́м, и по Прииди́те, поклони́мся:
чте́т псало́м 25:
Суди́ ми Го́споди, я́ко а́з незло́бою мое́ю ходи́х: и на Го́спода упова́я, не изнемогу́. Искуси́ мя Го́споди, и испыта́й мя́, разжзи́ утро́бы моя́ и се́рдце мое́. Я́ко ми́лость твоя́ пред очи́ма мои́ма е́сть, и благоугоди́х во и́стине твое́й. Не седо́х с со́нмом су́етным, и со законопресту́пными не вни́ду. Возненави́дех це́рковь лука́внующих, и с нечести́выми не ся́ду. умы́ю в непови́нных ру́це мои́, и обы́ду же́ртвенник тво́й Го́споди: Е́же услы́шати ми́ гла́с хвалы́ твоея́, и пове́дати вся́ чудеса́ твоя́. Го́споди, возлюби́х благоле́пие до́му твоего́, и ме́сто селе́ния сла́вы твоея́. Да не погуби́ши с нечести́выми ду́шу мою́, и с му́жи крове́й живо́т мо́й, И́хже в ру́ку беззако́ния, десни́ца и́х испо́лнися мзды́. а́з же незло́бою мое́ю ходи́х, изба́ви мя́ Го́споди, и поми́луй мя́. Нога́ моя́ ста́ на правоте́: в це́рквах благословлю́ тя́ Го́споди.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Бо́же вседержи́телю, Бо́же оте́ц на́ших, сосу́дом твои́м избра́нным апо́столом па́влом реки́й, я́ко все́ созда́ние твое́ добро́ и ничто́же отме́тно, а́ще сло́вом твои́м Боже́ственным и моли́твами освяща́ется: при́зри ны́не ми́лостивно, смире́нно мо́лимся, на моли́тву на́шу и на сосу́ды сия́ [или́ на сосу́д се́й] я́же [или́ его́же] раби́ твои́ в сла́ву Пресвята́го и́мене твоего́, и в служе́ние свята́го твоего́ же́ртвенника сооруди́ша, и ми́лостивно твои́м небе́сным благослове́нием, моли́твою же на́с недосто́йных рабо́в и служи́телей твои́х, благослови́ и освяти́, и к служе́нию свята́го твоего́ олтаря́, досто́йны [или́ досто́ин] бы́ти яви́, прине́сшым же небе́сною твое́ю благода́тию возда́ждь, и оставле́ние грехо́в да́руй, и Ца́рствия твоего́ прича́стники сотвори́. Ты́ бо еси́ Бо́г ми́лости, и щедро́т, и человеколю́бия, и тебе́ сла́ву возсыла́ем, со единоро́дным твои́м Сы́ном, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же прекло́нь главу́, та́йно чте́т моли́тву сию́:
При́зри Го́споди Бо́же на́ш на моли́тву на́шу, смире́нно мо́лимся, и низпосли́ благослове́ние твое́ на сосу́ды сия́, [или́ на сосу́д се́й], и окропле́нием воды́ сея́ свяще́нныя благослови́, и освяти́ я́ [или́ его́], во е́же бы́ти и́м [или́ ему́] досто́йным [или́ досто́йну] служе́нию свята́го твоего́ олтаря́.
И возглаша́ет: Я́ко ты́ еси́ освяще́ние на́ше и тебе́ сла́ву возсыла́ем, со единоро́дным твои́м Сы́ном, с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т сосу́ды свяще́нною водо́ю, глаго́ля:
Освяща́ются сосу́ды сия́ [или́ освяща́ется сосу́д се́й] благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие твори́т дневны́й отпу́ст, и вно́сит сосу́ды во олта́рь.
ГЛАВА 45. ЧИ́Н БЛАГОСЛОВЕ́НИЯ НО́ВАГО КИВО́ТА, ИЛИ́ ИНА́ГО КО́ЕГО СОСУ́ДА, ИЛИ́ КО́ЕГО ЛИ́БО ХРАНИ́ЛИЩА КРЕСТООБРА́ЗНО ИЛИ́ И́НАКО К ХРАНЕ́НИЮ МОЩЕ́Й СВЯТЫ́Х СООРУЖЕ́ННАГО 
Наче́ншу иере́ю, по трисвято́м, и по Прииди́те, поклони́мся: А́ще мо́щи су́ть не му́ченическия, но ина́го ко́его от святы́х, чте́т псало́м 111:
Блаже́н му́ж боя́йся Го́спода, в за́поведех его́ восхо́щет зело́: Си́льно на земли́ бу́дет се́мя его́. ро́д пра́вых благослови́тся. Сла́ва и бога́тство в дому́ его́, и пра́вда его́ пребыва́ет в ве́к ве́ка. Возсия́ во тьме́ све́т пра́вым: ми́лостив и ще́др и пра́веден. Бла́г му́ж ще́дря и дая́: устро́ит словеса́ своя́ на суде́, я́ко в ве́к не подви́жится. В па́мять ве́чную бу́дет пра́ведник: От слу́ха зла́ не убои́тся. Гото́во се́рдце его́ упова́ти на Го́спода: утверди́ся се́рдце его́, не убои́тся, до́ндеже воззри́т на враги́ своя́. Расточи́, даде́ убо́гим, пра́вда его́ пребыва́ет во ве́к ве́ка: ро́г его́ вознесе́тся в сла́ве. Гре́шник у́зрит и прогне́вается, зубы́ свои́ми поскреже́щет и раста́ет: жела́ние гре́шника поги́бнет.
А́ще же му́ченическия су́ть мо́щи, чте́т псало́м 78:
Бо́же, приидо́ша язы́цы в достоя́ние твое́, оскверни́ша хра́м святы́й тво́й. Положи́ша иерусали́м я́ко ово́щное храни́лище, положи́ша тру́пия ра́б твои́х бра́шно пти́цам небе́сным, пло́ти преподо́бных твои́х звере́м земны́м: Пролия́ша кро́вь и́х я́ко во́ду о́крест иерусали́ма, и не бе́ погреба́яй. Бы́хом поноше́ние сосе́дом на́шым, подражне́ние и поруга́ние су́щым о́крест на́с. Доко́ле Го́споди, прогне́ваешися до конца́, разжже́тся я́ко о́гнь рве́ние твое́? Проле́й гне́в тво́й на язы́ки незна́ющыя тебе́, и на ца́рствия, я́же и́мене твоего́ не призва́ша: Я́ко поядо́ша Иа́кова, и ме́сто его́ опустоши́ша. Не помяни́ на́ших беззако́ний пе́рвых: ско́ро да предваря́т ны́ щедро́ты твоя́ Го́споди, я́ко обнища́хом зело́. Помози́ на́м Бо́же спаси́телю на́ш, сла́вы ра́ди и́мене твоего́ Го́споди изба́ви ны́, и очи́сти грехи́ на́шя, и́мене ра́ди твоего́. да не когда́ реку́т язы́цы: где́ е́сть Бо́г и́х? и да уве́стся во язы́цех пред очи́ма на́шима отмще́ние кро́ве ра́б твои́х пролиты́я. Да вни́дет пред тя́ воздыха́ние окова́нных: по вели́чию мы́шцы твоея́, снабди́ сы́ны умерщвле́нных. Возда́ждь сосе́дом на́шым седмери́цею в не́дро и́х поноше́ние и́х, и́мже поноси́ша тя́ Го́споди. Мы́ же лю́дие твои́, и о́вцы па́жити твоея́, испове́мыся тебе́ Бо́же во ве́к, в ро́д и ро́д возвести́м хвалу́ твою́.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Бо́же бого́м и Го́споди господе́м, тво́рче и созда́телю всея́ ви́димыя и неви́димыя тва́ри: и́же рабу́ твоему́ моисе́ю повеле́л еси́, по о́бразу пока́занному ему́ на горе́, киво́т от древе́с негнию́щих соста́вити, и зла́том чи́стым обложи́ти, в не́мже ста́мну злату́ю, небе́сную в себе́ иму́щую ма́нну, и скрижа́ли заве́та пе́рстом твои́м Боже́ственным напи́санныя, во свиде́тельство бу́дущему ро́ду сохрани́ти: я́же вся́ о́браз бы́вше ны́нешним, воплоще́нием Сы́на твоего́ Го́спода на́шего Иису́са Христа́ испо́лнишася, егда́ те́ло его́, де́йством Свята́го Ду́ха от пречи́стыя Де́вы зача́тое и одушевле́нное, исполне́нием Божества́ всего́ испо́лнил еси́. Тебе́ смире́нно мо́лим вседержи́телю Бо́же, о́тче Го́спода на́шего Иису́са Христа́, из него́же вся́кое оте́чество на небеси́ и на земли́ имену́ется, я́ко да се́й киво́т [или́ киво́ты], или́ сосу́д [или́ сосу́ды], к хране́нию моще́й святы́х твои́х сооруже́нный [или́ сооруже́нныя], моли́твами и предста́тельством те́хже святы́х твои́х, небе́сным твои́м благослове́нием благослови́ши, и освяти́ши, во е́же все́х в не́м [или́ в ни́х] мо́щи святы́я храня́щым и сия́ че́стно чту́щих, и святы́х [и́хже бу́дут мо́щи] призыва́ющих, моли́твами и предста́тельством и́х, от все́х сопроти́вных обстоя́ний належа́щих свободи́ши, и от преходя́щих ну́жд и бе́д изба́виши: вся́ же враго́в ви́димых и неви́димых наве́тования, наше́ствия и нападе́ния от ни́х си́лою твое́ю отжене́ши: и бу́деши и́м стена́ тверда́ от лица́ вра́жия. И сохрани́ и́х невреди́мых от все́х чарова́ний, обая́ний же и злохи́трий злы́х и лука́вых челове́к, гра́д же и оби́тель, село́ и страну́, в ни́хже мо́щи святы́х твои́х в сосу́де се́м [или́ в сосу́дех си́х] че́стно храни́мы бу́дут, изба́ви, соблюди́ и невре́дны сохрани́ от поврежде́ния мо́лнии, злорастворе́ний возду́хов, от гра́да, губи́тельства, тру́са, пото́па, огня́, меча́, наше́ствия иноплеме́нник, и междоусо́бныя бра́ни, и вся́кия смертоно́сныя ра́ны, от звере́й же злы́х, и гадо́в ядови́тых, и по́лзающих разли́чных черве́й, и от вся́каго зла́го обстоя́ния. И бу́ди и́м по́мощь, защище́ние и покро́в, избавля́я и́х от вся́каго зла́: да́руя же и́м в благослове́нии твое́м благорастворе́ния возду́хов, умноже́ния плодо́в земны́х, времена́ ми́рна и вся́кое оби́лие, моли́твами пречи́стыя твоея́ ма́тере и все́х святы́х твои́х, в ни́хже хвали́мь и сла́вимь еси́ со единоро́дным твои́м Сы́ном, и пресвяты́м, и благи́м и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й чте́т та́йно моли́тву сию́:
Влады́ко Бо́же о́тче вседержи́телю, и́же при моисе́и уго́днице твое́м ропта́ние лю́дем утоля́я, свяще́нство же ааро́ново благоуго́дное тебе́ бы́ти утвержда́я, же́зл его́ сухи́й прозя́бнути, и цве́т плодоно́сный произвести́ сотвори́л еси́, и се́й в киво́те заве́та в зна́мение твоея́ си́лы и чудотворе́ния вложи́ти повеле́л еси́: и́же и на́м образова́ние бы́сть Христа́ твоего́, его́же на кре́стном же́ртвеннице сме́ртию изсуше́ние, и тридне́вным воскре́снием процвете́ние, це́ркви же сме́ртию его́ прозябе́ние, и но́щию и дне́м плодоно́сное процвете́ние си́м прообрази́л еси́. Тебе́ всеми́лостиваго строи́теля и промы́сленника челове́ческаго ро́да приле́жно мо́лим, при́зри на сосу́ды сия́, к хране́нию моще́й святы́х уго́дников твои́х сооруже́нныя и благода́тию твое́ю всеосвяща́ющею, в окропле́нии воды́ сея́ свяще́нныя благослови́ и освяти́, и иде́же а́ще сия́ отнесе́ни и храни́ми бу́дут, моли́твами и предста́тельствы святы́х твои́х, и́хже мо́щи в ни́х сокры́ются, отту́ду вся́кое сопроти́вное обстоя́ние отжени́, вся́ же поле́зная и блага́я та́мо умно́жи и сохрани́: я́ко да ве́рнии лю́дие твои́, бога́тыя ми́лости и щедро́ты и благодея́ния твоя́ в ма́лой ча́сти моще́й святы́х твои́х, я́коже в це́лом и́х те́ле получи́вше, благодаре́ние тебе́ до́лжное воздаю́т, и жития́ и́х подража́тельми бы́ти потща́тися хода́тайством и́х, и с ни́ми и насле́дники Ца́рствия твоего́ бы́ти да сподо́бятся.
И возглаша́ет: Благода́тию и щедро́тами и человеколю́бием единоро́днаго Сы́на твоего́, с ни́мже благослове́н еси́, с пресвяты́м и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т водо́ю свяще́нною сосу́ды, глаго́ля:
Освяща́ются сосу́ды сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
А́ще же та́мо су́ть мо́щи святы́х влага́ет я́ в ня́, глаго́ля: Хвали́те Бо́га во святы́х его́, хвали́те его́ во утверже́нии си́лы его́. Я́ко восхва́лятся преподо́бнии во сла́ве, и возра́дуются на ло́жах свои́х.
И чте́т тропа́рь и конда́к святы́х, и́хже су́ть мо́щи, и сотвори́в отпу́ст, с воспомина́нием святы́х, и́хже су́ть мо́щи, раздае́т я́ те́м, и́же к освяще́нию принесо́ша.
ГЛАВА 46. БЛАГОСЛОВЕ́НИЕ КРЕСТА́ К НОШЕ́НИЮ НА ПЕ́РСЕХ 
Полага́емь быва́ет сицевы́й кре́ст на Боже́ственной трапе́зе, и по соверше́нии Боже́ственныя литурги́и, или́ у́трени, или́ часо́в, или́ вече́рни, пре́жде отпу́ста чте́т иере́й:
Царю́ небе́сный: Трисвято́е. О́тче на́ш: И тропари́ сия́: Спаси́ Го́споди лю́ди твоя́: Сла́ва: Вознесы́йся на кре́ст во́лею: И ны́не: Предста́тельство Христиа́н: И по си́х ре́к, Го́споду помо́лимся.
Ли́к: Го́споди поми́луй.
Иере́й чте́т моли́тву сию́:
Го́споди Иису́се Христе́ Бо́же на́ш, на дре́ве кре́стном во́лею спасе́ния на́шего ра́ди пригвозди́тися восхоте́вый, и пречестно́ю свое́ю кро́вию сие́ освяти́ти изво́ливый, и кресто́м свои́м от рабо́ты вра́жия ми́р искупи́вый, и дре́внее рукописа́ние врага́ на́шего диа́вола кресто́м растерза́вый, и ро́д челове́ческий от мучи́тельства его́ те́м свободи́вый, тебе́ смире́нно мо́лим: при́зри ми́лостивно на зна́мение сие́ кре́стное, и низпосли́ Боже́ственное твое́ благослове́ние и благода́ть, и пода́ждь ему́ си́лу и кре́пость, я́ко да вся́к, и́же в воспомина́ние. спаси́тельных твои́х страсте́й, и животво́рныя твоея́ сме́рти, и в сохране́ние и в защище́ние души́ и те́ла на себе́ носи́ти бу́дет, небе́сное благослове́ние и по́мощь в не́м прия́ти сподо́бится. И я́коже же́зл ааро́нов, к отраже́нию сопроти́вных неве́рствия, и испражне́нию волше́бных мечта́ний благослови́л еси́: си́це и сие́ зна́мение кре́стное благослови́, и сопроти́в все́м ко́знем диа́вольским твоего́ заступле́ния по́мощь в не́ вле́й, я́ко да вся́кому на себе́ нося́щему е́, защище́ние и соблюде́ние от вся́каго зла́ души́ и те́ла спаси́тельное, и в умноже́ние в не́м духо́вных твои́х дарова́ний, и Христиа́нских доброде́телей твое́ю благода́тию бу́дет. Ты́ бо еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву, благодаре́ние и поклоне́ние возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, прекло́нь главу́, чте́т та́йно моли́тву сию́:
Го́споди Иису́се Христе́ Бо́же на́ш, в высо́ких живы́й, и на смире́нныя призира́яй, твои́ раби́ недосто́йнии своя́ тебе́ приклони́хом вы́я се́рдца на́шего и телесе́, и смире́нно мо́лим тя́, посли́ небе́сное твое́ благослове́ние на зна́мение сие́ кре́стное, и в окропле́нии свяще́нныя воды́ испо́лни е́ твоея́ си́лы и кре́пости, к прогна́нию и разоре́нию вся́кия диа́вольския ко́зни: вся́кому же нося́щему на себе́ сие́, ве́рному рабу́ твоему́, да́ждь бы́ти защище́ние души́ и те́ла, от лица́ вра́г ви́димых и неви́димых и от вся́каго зла́, и в умноже́ние твоея́ благода́ти. Ты́ бо еси́ освяще́ние на́ше Христе́ Бо́же на́ш, и тебе́ сла́ву возсыла́ем со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не, и при́сно, и во ве́ки веко́в.
Ли́к: Ами́нь.
Иере́й же взе́м свяще́нную во́ду, кропи́т е́ю кре́ст, глаго́ля:
Благословля́ется и освяща́ется зна́мение сие́ кре́стное окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И а́бие твори́т обы́чный отпу́ст, и отдае́т кре́ст тому́, его́же е́сть, в сла́ву Бо́жию.
ГЛАВА 47. ЧИ́Н БЛАГОСЛОВЕ́НИЯ И ОСВЯЩЕ́НИЯ ИКОНОСТА́СА 
Подоба́ет у́бо ве́дати, я́ко поста́влену су́щу иконоста́су в це́ркви, а́ще уже́ от епи́скопа освяще́нной соверше́нно, или́ от его́ наме́стника благослове́нной, а́бие протоиере́ем, или́ его́ изволе́нием от иере́а ме́стнаго освяща́ется. А́ще же в неосвяще́нной, или́ неблагослове́нной, пе́рвее це́рковь освяща́ется, или́ благословля́ется, пото́м же ико́ны, а́бие по миропома́зании сте́н пре́жде кажде́ния. Святи́тель ста́в пред Ца́рскими враты́, ре́кшу диа́кону: Го́споду помо́лимся, чте́т моли́твы ни́же положе́нныя, и свяще́нною водо́ю кропи́т ико́ны, пото́м же кади́т и соверша́ет освяще́ние. А́ще же наме́стник его́ це́рковь благословя́ет, пре́жде отпу́ста пред Ца́рскими враты́, по Го́споди поми́луй, чте́т вся́ ни́же пи́санная, и посе́м твори́т отпу́ст обы́чный. А́ще же в освяще́нной уже́, или́ благослове́нной це́ркви, новопоста́влены су́ть ико́ны, си́це благословя́ются: Иере́й в епитрахи́ль и фело́нь оде́янный, а́ще не и́мать свяще́нной воды́, твори́т пе́рвее ма́лое освяще́ние а́вгустово, пото́м же пред ца́рскими враты́ ста́в, начина́ет обы́чно:
Благослове́н Бо́г на́ш: Ли́к же пое́т: Царю́ небе́сный: И чте́тся Трисвято́е. И по О́тче на́ш: Прииди́те, поклони́мся: три́жды.
Псало́м 131:
Помяни́ Го́споди Дави́да, и всю́ кро́тость его́. Я́ко кля́тся Го́сподеви, обеща́ся Бо́гу Иа́ковлю: А́ще вни́ду в селе́ние до́му моего́, или́ взы́ду на о́др посте́ли моея́: А́ще да́м со́н очи́ма мои́ма, и ве́ждома мои́ма дрема́ние, и поко́й скраниа́ма мои́ма: До́ндеже обря́щу ме́сто Го́сподеви, селе́ние Бо́гу Иа́ковлю. Се́ слы́шахом я́ во евфра́фе, обрето́хом я́ в поля́х дубра́вы: Вни́дем в селе́ния его́, поклони́мся на ме́сто, иде́же стоя́сте но́зе его́. Воскресни́ Го́споди в поко́й тво́й, ты́ и киво́т святы́ни твоея́. Свяще́нницы твои́ облеку́тся пра́вдою, и преподо́бнии твои́ возра́дуются. Дави́да ра́ди раба́ твоего́, не отврати́ лице́ пома́заннаго твоего́. Кля́тся Госпо́дь Дави́ду и́стиною, и не отве́ржется ея́: от плода́ чре́ва твоего́ посажду́ на Престо́ле твое́м. А́ще сохраня́т сы́нове твои́ заве́т мо́й, и свиде́ния моя́ сия́, и́мже научу́ я́, и сы́нове и́х до ве́ка ся́дут на Престо́ле твое́м. Я́ко избра́ Госпо́дь сио́на, изво́ли и́ в жили́ще себе́. Се́й поко́й мо́й во ве́к ве́ка, зде́ вселю́ся, я́ко изво́лих и́: Лови́тву его́ благословля́яй благословлю́, ни́щыя его́ насыщу́ хле́бы. Свяще́нники его́ облеку́ во спасе́ние, и преподо́бнии его́ ра́достию возра́дуются. Та́мо возвращу́ ро́г Дави́дови, угото́вах свети́льник пома́занному моему́. Враги́ его́ облеку́ студо́м, на не́мже процвете́т святы́ня моя́.
Сла́ва, и ны́не: Аллилу́иа, три́жды.
Ре́кшу же диа́кону: Го́споду помо́лимся, и кли́ру: Го́споди поми́луй.
Иере́й чте́т моли́тву сию́:
Го́споди Бо́же на́ш, Бо́же бого́в и Го́споди господе́й, Бо́же Савао́ф, тво́рче и созда́телю всея́ ви́димыя и неви́димыя тва́ри, о́тче Го́спода на́шего Иису́са Христа́, люде́й твои́х изра́иля, ве́дый удо́бь преложе́нное от Тебе́ и́стиннаго Бо́га к чу́ждым ло́жным бого́м се́рдце, от идолослуже́ния изъима́я те́х, в позна́нии же и служе́нии тебе́ еди́наго и́стиннаго Бо́га всегда́ неотсту́пно име́ти хотя́, о́бразы и подо́бия тебе́ и́стинному Бо́гу проти́вныя себе́ сотвори́ти, во е́же я́ко Го́споду те́м кла́нятися и служи́ти, преще́нием запрети́л еси́: подо́бия же па́ки и о́бразы, и́миже не чужды́х ло́жных и не су́щих бого́в, но тебе́ еди́наго и́стиннаго Бо́га пресвято́е и великоле́пое и́мя сла́вится, [не удовля́я лю́ди своя́ писа́нием то́чию заве́та и зако́на], уго́дником твои́м моисе́ом пе́рвее по о́бразу пока́занному ему́ на горе́, киво́т заве́та от дре́ва негнию́щаго обложе́н зла́том, в не́мже скрижа́ли заве́та, ста́мна злата́ и ааро́нов же́зл пото́м возложены́ бы́ша, и над ни́м херуви́ма два́, и на опо́нах де́лом шве́нным херуви́мов мно́жество устро́ити, два́ же херуви́ма у угло́в очисти́лища: пото́м же и в соломо́новом созда́нном тебе́ хра́ме, херуви́ма два́ от кипари́снаго дре́ва, зла́том объя́та поста́вити повеле́л еси́. И я́ко твое́ с людьми́ пребыва́ние, и сла́вы твоея́ вели́чества зна́мения, и па́мять твои́х превели́ких и пресла́вных чуде́с и благодея́ний в себе́ иму́щыя и собо́ю явля́ющыя, [а́ще и дела́ ру́к челове́ческих бя́ху] стра́хом и тре́петом, оба́че и боголе́пным поклоне́нием, кажде́нием же и пред те́ми моле́нием чти́ти сия́ повеле́л еси́: о́ную же че́сть, я́коже себе́ самому́ отда́нную, ми́лостивно прия́л еси́, безче́стие же си́м сотво́рших, и достодо́лжно сия́ не поче́тших разли́чно я́коже о́зу о́наго му́чил и погуби́л еси́: разли́чие же и ра́знство че́сти богоприя́тных, от богоме́рзких о́бразов, при или́и свяще́ннице и судии́ изра́ильском в сокруше́нии даго́на и́дола, и в уязвле́нии иноплеме́ник я́сно показа́л еси́. Во исполне́нии же време́н посла́л еси́ единоро́днаго Сы́на твоего́ Го́спода на́шего Иису́са Христа́, ражда́емаго от жены́ Присноде́вы Мари́и: и́же зра́к раба́ прии́м, и в подо́бии челове́честем бы́в, подо́бие своего́ пречи́стаго о́браза, к своему́ Боже́ственному лицу́ убру́с приложи́в, изъобрази́, и а́вгарю еде́сскому кня́зю посла́, и те́м от неду́га того́ исцели́, и все́м к нему́ приходя́щым, и ве́рою кла́няющымся, неисче́тная исцеле́ния и мно́гая благодея́ния чудоде́йствуяй подава́ше. И мы́ у́бо, о всеблаги́й и ще́дрый Влады́ко, сия́ о́бразы возлю́бленнаго Сы́на твоего́, в воспомина́ние спаси́тельнаго воплоще́ния, и все́х пресла́вных его́ чуде́с, страсте́й же и распя́тия и сме́рти, и пресла́внаго воскре́сния, и на небеса́ вознесе́ния, и все́х его́ благодея́ний, я́же на земли́, я́ко челове́к яви́вся, челове́ческому ро́ду показа́, о ни́хже на́м Боже́ственная Ева́нглиа я́сно повеству́ют: та́кожде пречи́стой его́ ма́тери, я́ко честне́йшей и всея́ тва́ри вы́шшей, и у тебе́ прия́тнейшей моли́твенницы и предста́тельницы на́шей: а́нгелов же и проро́ков, и апо́столов богогла́сных, му́чеников и святи́телей, и преподо́бных, и все́х святы́х, я́ко твои́х уго́дников, рабо́в же ве́рных и при́сных друго́в, и твои́х и́стинных су́щих о́бразов не боготворя́ще, но ве́дуще, я́ко по́честь о́браза на первообра́зное восхо́дит, в свято́м твое́м се́м хра́ме пред твои́м вели́чеством че́стно предложи́хом, и припа́дающе приле́жно мо́лим: при́зри ми́лостивно на ны́ и на о́бразы сия́, и явле́ния ра́ди во пло́ти возлю́бленнаго Сы́на твоего́, и всего́ его́ спаси́тельнаго плотска́го Боже́ственнаго смотре́ния, в его́же воспомина́ние и сла́ву, и моли́твами пречи́стыя и преблагослове́нныя его́ ма́тере, святы́х небе́сных си́л безпло́тных, честна́го проро́ка предте́чи и крести́теля Иоа́нна, богогла́сных проро́к, духоно́сных апо́стол, добропобе́дных му́ченик, святи́телей же, и преподо́бных и пра́ведных, и все́х святы́х твои́х, в и́хже че́сть и па́мять сия́ устро́ихом, посли́ на ня́ твое́ небе́сное благослове́ние и благода́ть Пресвята́го Ду́ха, и благослови́ и освяти́ я́, и пода́ждь и́м си́лу целе́бную, и все́х диа́вольских ко́зней прогони́тельну, и испо́лни я́ благослове́ния, си́лы же и кре́пости, ея́же бога́тно влия́л еси́ на о́ный святы́й нерукотворе́нный о́браз, прикоснове́нием Пресвята́го и пречи́стаго Боже́ственнаго лица́ единоро́днаго Сы́на твоего́, во е́же си́лам и чудесе́м и те́ми де́йствоватися, во утвержде́ние правосла́вныя ве́ры и спасе́ние люде́й твои́х. Все́х же тебе́ и единоро́дному твоему́ Сы́ну, и пресвято́му и животворя́щему твоему́ ду́ху, пред си́ми о́бразами кла́няющихся, и приле́жно ве́рою моля́щихся, и ми́лость обрести́ прося́щих, святы́х же, я́ко твои́х ве́рных рабо́в и прии́скренних друго́в, в и́хже и́мя и пода́нную студе́ныя воды́ ча́шу прия́ти, и мздо́ю проро́чею или́ пра́ведничею или́ учени́чею возда́ти ми́лостивно обеща́л еси́, в мольбу́ к тебе́ в беда́х и ну́ждах и ско́рбех, и во все́х свои́х тре́бованиях на вся́ ико́ны и́х взира́юще, ве́рою призыва́ющих, мольбы́ и моле́ния и приле́жная проше́ния услы́шаны бы́ти, и ми́лость твоего́ человеколю́бия привлещи́ сотвори́, оставле́ние же грехо́в пода́ждь, и благода́ть получи́ти сподо́би. Ты́ бо еси́ освяще́ние на́ше, и тебе́ сла́ву возсыла́ем, со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, главу́ прекло́нь, та́йно чте́т моли́тву сию́:
Го́споди Бо́же на́ш, пи́санныя о́бразы святы́х твои́х не отмета́яй, но па́че любе́зно прие́мляй, во е́же ели́жды очи́ма теле́сныма взира́юще на ня́, толи́жды у́мныма очи́ма дела́ и житие́ и́х тебе́ благоуго́дное воспомина́ти и размышля́ти, я́коже и в писа́ниих чту́ще бу́дем. Сия́ у́бо ико́ны, приле́жно мо́лимся, я́же в че́сть и сла́ву, и в воспомина́ние спаси́тельнаго воплоще́ния, чуде́с же и благодея́ний единоро́днаго Сы́на твоего́, я́же на́м Боже́ственное ева́нглие веща́ет, да не то́чию чту́ще, но и на изъображе́нныя взира́юще в у́м прие́млем, и в па́мять благода́рно отно́сим: та́кожде и пречи́стыя Де́вы Богоро́дицы, небе́сных си́л безпло́тных, свята́го Иоа́нна предте́чи и крести́теля, святы́х апо́стол, проро́к, му́ченик, и все́х святы́х твои́х сооруди́хом, ми́лостивно небе́сным твои́м благослове́нием, в окропле́нии воды́ сея́ свяще́нныя благослови́ и освяти́, и все́х ве́рно пред ни́ми, тебе́ Бо́га отца́, и единоро́днаго Сы́на, и Пресвята́го и животворя́щаго твоего́ ду́ха, пречи́стую же Богоро́дицу, и все́х святы́х твои́х, и́хже изъображе́ния в си́х ико́нах су́ть, досто́йно чту́ще, твое́ Боже́ственное милосе́рдие, о́ных же, я́ко твои́х при́сных рабо́в и друго́в, моли́твы за себе́ к тебе́ Бо́гу и Го́споду, предста́тельства же и по́мощи прося́ще призыва́ти бу́дут, твои́м благосе́рдием, святы́х же твои́х моли́твами ско́ро получи́ти сотвори́, оставле́ние же грехо́в да́руй, и насле́дники Ца́рствия твоего́, я́ко бла́г, бы́ти сподо́би.
И возглаша́ет: Ты́ бо еси́ Бо́г ми́лости, и щедро́т, и человеколю́бия, и тебе́ сла́ву возсыла́ем. со единоро́дным твои́м Сы́ном, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
Святи́тель же или́ иере́й кропи́т свяще́нною водо́ю ве́сь иконоста́с, от ни́зу да́же до верха́, глаго́ля:
Освяща́ются ико́ны сия́ окропле́нием воды́ сея́ свяще́нныя, в че́сть и сла́ву вели́каго Бо́га и спа́са на́шего Иису́са Христа́, и в па́мять святы́х его́, во и́мя Отца́, и Сы́на, и Свята́го Ду́ха, ами́нь. Три́жды.
А́бие же ли́к пое́т или́ чте́т тропари́ сия́, гла́с 2:
Пречи́стому твоему́ о́бразу покланя́емся благи́й, прося́ще проще́ния прегреше́ний на́ших, Христе́ Бо́же: во́лею бо благоволи́л еси́ пло́тию взы́ти на кре́ст, да изба́виши, я́же созда́л еси́, от рабо́ты вра́жия. те́м благода́рственно вопие́м ти́: ра́дости испо́лнил еси́ вся́ спа́се на́ш, прише́дый спасти́ ми́р.
Сла́ва, гла́с 2:
Апо́столи, проро́цы, святи́телие, преподо́бнии, пра́веднии и вси́ святи́и, до́бре по́двиг сконча́вшии и ве́ру соблю́дшии, дерзнове́ние иму́ще ко спа́су, о на́с того́ я́ко блага́го моли́те, спасти́ ве́рно ва́с призыва́ющих, и ико́ны ва́шя, я́ко друго́в Бо́жиих, благоче́стно чту́щих.
И ны́не, гла́с 1:
Любо́вию, чи́стая Де́во, твою́ святу́ю ико́ну почита́ющым, и Бо́жию тя́ и́стинную ма́терь согла́сно возвеща́ющым, и ве́рно покланя́ющым ти ся храни́тельница яви́ся, и держа́вная предста́тельница вся́кое зло́ от си́х удаля́ющи, я́ко вся́ могу́щая.
А́бие же посе́м твори́т обы́чный отпу́ст.
ГЛАВА 48. ЧИ́Н БЛАГОСЛОВЕ́НИЯ И ОСВЯЩЕ́НИЯ РАЗНОЛИ́ЧНЫХ ИКО́Н, ПРЕДЛОЖЕ́ННЫХ ВКУ́ПЕ 
Нача́ло обы́чное, я́коже указа́ся вы́ше. По Прииди́те, поклони́мся: Псало́м 88:
Ми́лости твоя́ Го́споди во ве́к воспою́, ро́д и ро́д возвещу́ и́стину твою́ усты́ мои́ми. Зане́ ре́кл еси́: в ве́к ми́лость сози́ждется, на небесе́х угото́вится и́стина твоя́. Завеща́х заве́т избра́нным мои́м, кля́хся Дави́ду рабу́ моему́: До ве́ка угото́ваю се́мя твое́, и сози́жду в ро́д и ро́д Престо́л тво́й. Испове́дят небеса́ чудеса́ твоя́ Го́споди, и́бо и́стину твою́ в це́ркви святы́х. Я́ко кто́ во о́блацех уравни́тся Го́сподеви, уподо́бится Го́сподеви в сыне́х Бо́жиих? Бо́г прославля́емь в сове́те святы́х, ве́лий и стра́шен е́сть над все́ми окре́стными его́. Го́споди Бо́же си́л, кто́ подо́бен тебе́? си́лен еси́ Го́споди, и и́стина твоя́ о́крест тебе́. Ты́ Влады́чествуеши держа́вою морско́ю, возмуще́ние же во́лн его́ ты́ укроча́еши. Ты́ смири́л еси́, я́ко я́звена го́рдаго, мы́шцею си́лы твоея́ расточи́л еси́ враги́ твоя́. Твоя́ су́ть небеса́, и твоя́ е́сть земля́, вселе́нную и исполне́ние ея́ ты́ основа́л еси́. Се́вер и мо́ре ты́ созда́л еси́: фаво́р и ермо́н о и́мени твое́м возра́дуетася. Твоя́ мы́шца с си́лою: да укрепи́тся рука́ твоя́, и вознесе́тся десни́ца твоя́. Пра́вда и судьба́ угото́вание Престо́ла твоего́: ми́лость и и́стина предъи́дете пред лице́м твои́м. Блаже́ни лю́дие ве́дущии воскликнове́ние: Го́споди во све́те лица́ твоего́ по́йдут, И о и́мени твое́м возра́дуются ве́сь де́нь, и пра́вдою твое́ю вознесу́тся. Я́ко похвала́ си́лы и́х ты́ еси́, и во благоволе́нии твое́м вознесе́тся ро́г на́ш.
Та́же диа́кон: Го́споду помо́лимся.
Ли́к: Го́споди поми́луй.
Иере́й же чте́т моли́тву сию́:
Го́споди вседержи́телю Бо́же оте́ц на́ших, в Тро́ице святе́й сла́вимый и покланя́емый, его́же ни у́м пости́гнути мо́жет, ни сло́во сказа́ти возмога́ет, его́же никто́же от челове́к нигде́же ви́де, то́чию я́коже от святы́х писа́ний научи́хомся, си́це ве́руем и си́це тебе́ Бо́га отца́ безнача́льнаго, и Сы́на твоего́ единосу́щнаго, и ду́ха твоего́ сопресто́льнаго бы́ти испове́дуем. и́же в ве́тсем заве́те, в явле́нии твое́м патриа́рху Аавраа́му во о́бразе трие́х а́нгел, на после́док же дне́й по воплоще́нии единоро́днаго Сы́на Бо́жия, Го́спода на́шего Иису́са Христа́ от Присноде́вы Мари́и, в креще́нии от Иоа́нна на иорда́не, в пресве́тлом преображе́нии на фаво́ре, и в пресла́вном вознесе́нии на елео́не яви́выйся, о́браз пресвяты́я Тро́ицы на́м показа́л еси́: еще́ же и нерукотворе́нный о́браз Го́спода на́шего Иису́са Христа́ чудоде́йственне и́м на убру́се изъображе́нный, и еде́сскому кня́зю а́вгарю по́сланной и те́м того́ и и́ны мно́ги боля́щыя ра́зными неду́ги исцели́вый, на́с же чти́ти се́й научи́вый: та́кожде и о́бразы и подо́бия святы́х твои́х уго́дников не отмета́яй, но прие́мляй: са́м и ны́не при́зри на ико́ны сия́, я́же раби́ твои́ в че́сть и сла́ву тебе́ еди́наго в Тро́ице святе́й сла́вимаго Бо́га, и единоро́днаго Сы́на твоего́ Го́спода на́шего Иису́са Христа́, пречи́стыя и преблагослове́нныя ма́тере его́, Влады́чицы на́шея Пресвяты́я Богоро́дицы и Присноде́вы Мари́и, и в па́мять святы́х твои́х и́мярек сооруди́ша, благослови́ я́ и освяти́, и пода́ждь и́м си́лу целе́бну, все́х ко́зней диа́вольских прогони́тельну, и во е́же все́м приле́жно пред ни́ми моля́щымся услы́шанным бы́ти, и ми́лость твоего́ человеколю́бия привлещи́, и благода́ть получи́ти сотвори́. Ты́ бо еси́ освяще́ние на́ше, и тебе́ сла́ву возсыла́ем Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
Иере́й же, прекло́нь главу́, та́йно чте́т моли́тву сию́:
Безнача́льне, неви́диме и непостижи́ме Го́споди, и́же дре́вле в ве́тсем заве́те подо́бия херуви́мов от дре́ва и зла́та и шве́ннаго де́ла, в ски́нии свиде́ния. и в хра́ме соломо́нове сотвори́ти повеле́вый, и ны́не о́бразы не то́чию в воспомина́ние твои́х спаси́тельных благодея́ний и Боже́ственных явле́ний ро́ду челове́ческому, в че́сть же и сла́ву твоего́ Пресвята́го и́мене твори́мыя прие́мляй, но и в па́мять и подража́ние святы́х твои́х уго́дников устроя́емыя не отмета́яй, услы́ши смире́нную моли́тву на́шу: благослови́ ико́ны сия́ и освяти́, и пода́ждь и́м благода́ть и си́лу бе́сы отгоня́ти, и вся́ неду́ги исцеля́ти.
Я́ко ты́ еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву возсыла́ем, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
И а́бие кропи́т иере́й предложе́нныя ико́ны по три́жды, глаго́ля:
Освяща́ются ико́ны сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
И покропи́в, иере́й кади́т я́: и покланя́ются пред ни́ми, и лобыза́ет я́.
Ли́к же пое́т тропари́ пра́здничныя, и посе́м отпу́ст.
ГЛАВА 49. ЧИ́Н БЛАГОСЛОВЕ́НИЯ КАМПА́НА, СИ́ЕСТЬ КО́ЛОКОЛА ИЛИ́ ЗВО́НА 
Пове́сивши зво́н при це́ркви, я́коже бы мощи́ и све́рху и извну́трь окропле́нну бы́ти, пре́жде да́же не поста́вити его́ на колоко́льне, си́м благослове́нием благослови́ти его́ подоба́ет: А́ще святи́тель сие́ де́йствует, оде́ян во вся́ святи́тельския оде́жды, или́ то́чию в ма́нтию, в епитрахи́ль, омофо́р и ми́тру, [а́ще же свяще́нник, в епитрахи́ль и фело́нь] исхо́дит из це́ркве, и прихо́дит к зво́ну та́мо у́бо предугото́ванной су́щей воде́ свяще́нной и кропи́льнице, на че́стно покрове́нном столе́, и начина́ет обы́чно:
Благослове́н Бо́г на́ш: Кли́р же пое́т 6-м гла́сом: Царю́ небе́сный: посе́м чте́тся: Трисвято́е: О́тче на́ш: Го́споди поми́луй, 12. Сла́ва, и ны́не: Прииди́те, поклони́мся: три́жды.
И псало́м 148:
Хвали́те Го́спода с небе́с, хвали́те его́ в вы́шних. Хвали́те его́ вси́ а́нгели его́: хвали́те его́ вся́ си́лы его́. Хвали́те его́ со́лнце и луна́: хвали́те его́ вся́ зве́зды и све́т. Хвали́те его́ небеса́ небе́с, и вода́, я́же превы́ше небе́с. Да восхва́лят и́мя Госпо́дне: я́ко то́й рече́, и бы́ша, то́й повеле́, и созда́шася. Поста́ви я́ в ве́к и в ве́к ве́ка: повеле́ние положи́, и не ми́мо и́дет. Хвали́те Го́спода от земли́ зми́еве, и вся́ бе́здны: О́гнь, гра́д, сне́г, го́лоть, ду́х бу́рен, творя́щая сло́во его́: Го́ры и вси́ хо́лми, древа́ плодоно́сна и вси́ ке́дри: Зве́рие и вси́ ско́ти, га́ди, и пти́цы перна́ты: Ца́рие зе́мстии и вси́ лю́дие, кня́зи и вси́ судии́ зе́мстии: Ю́ноши и де́вы, ста́рцы с ю́нотами, да восхва́лят и́мя Госпо́дне, я́ко вознесе́ся и́мя того́ еди́наго: испове́дание его́ на земли́ и на небеси́. И вознесе́т ро́г люде́й свои́х: пе́снь все́м преподо́бным его́, сыново́м изра́илевым, лю́дем приближа́ющымся ему́.
Та́же псало́м 149.
Воспо́йте Го́сподеви пе́снь но́ву, хвале́ние его́ в це́ркви преподо́бных. Да возвесели́тся изра́иль о сотво́ршем его́, и сы́нове сио́ни возра́дуются о царе́ свое́м. Да восхва́лят и́мя его́ в ли́це, в тимпа́не и псалти́ри да пою́т ему́. Я́ко благоволи́т Госпо́дь в лю́дех свои́х, и вознесе́т кро́ткия во спасе́ние. Восхва́лятся преподо́бнии во сла́ве, и возра́дуются на ло́жах свои́х. Возноше́ния Бо́жия в горта́ни и́х, и мечи́ обою́ду остры́ в рука́х и́х: Сотвори́ти отмще́ние во язы́цех, обличе́ния в лю́дех. Связа́ти цари́ и́х пу́ты, и сла́вныя и́х ручны́ми око́вы желе́зными: Сотвори́ти в ни́х су́д напи́сан: сла́ва сия́ бу́дет все́м преподо́бным его́.
Та́же псало́м 108.
Хвали́те Бо́га во святы́х его́, хвали́те его́ во утверже́нии си́лы его́. Хвали́те его́ на си́лах его́, хвали́те его́ по мно́жеству вели́чествия его́. Хвали́те его́ во гла́се тру́бнем, хвали́те его́ во псалти́ри и гу́слех. Хвали́те его́ в тимпа́не и ли́це, хвали́те его́ во стру́нах и орга́не. Хвали́те его́ в кимва́лех доброгла́сных, хвали́те его́ в кимва́лех восклица́ния: Вся́кое дыха́ние да хва́лит Го́спода.
Сла́ва, и ны́не: Аллилу́иа, три́жды.
Диа́кон же глаго́лет ектению́ сию́:
Ми́ром Го́споду помо́лимся: да́же до О пла́вающих:
И а́бие прилага́ет сия́:
О е́же благослови́ти кампа́н се́й, в сла́ву свята́го и́мене своего́, небе́сным свои́м благослове́нием, Го́споду помо́лимся.
О е́же пода́ти ему́ благода́ть, я́ко да вси́ слы́шащии звене́ние его́ или́ во дни́ или́ в нощи́, возбудя́тся к славосло́вию и́мене свята́го твоего́, Го́споду помо́лимся.
О е́же гла́сом звене́ния его́ утоли́тися и ути́шитися и преста́ти все́м ве́тром зе́льным, бу́рям же, громо́м и мо́лниям, и все́м вре́дным безве́дриям, и злорастворе́нным возду́хом, Го́споду помо́лимся.
О е́же отгна́ти всю́ си́лу, кова́рства же и наве́ты неви́димых враго́в, от все́х ве́рных свои́х, гла́с зву́ка его́ слы́шащих, и к де́ланию за́поведей свои́х возбуди́ти я́, Го́споду помо́лимся.
О е́же изба́витися на́м от вся́кия ско́рби:
Заступи́, спаси́, поми́луй:
Пресвяту́ю, пречи́стую, преблагослове́нную:
Возгла́с: Я́ко подоба́ет тебе́ вся́кая сла́ва че́сть и поклоне́ние:
Ли́к: Ами́нь.
По си́х чту́т псало́м 28:
Принеси́те Го́сподеви, сы́нове Бо́жии, принеси́те Го́сподеви сы́ны о́вни, принеси́те Го́сподеви сла́ву и че́сть. Принеси́те Го́сподеви сла́ву и́мени его́: поклони́теся Го́сподеви во дворе́ святе́м его́. Гла́с Госпо́день на вода́х: Бо́г сла́вы возгреме́, Госпо́дь на вода́х мно́гих. Гла́с Госпо́день в кре́пости: гла́с Госпо́день в великоле́пии. Гла́с Го́спода сокруша́ющаго ке́дры, и стры́ет Госпо́дь ке́дры лива́нския. И истни́т я́ я́ко тельца́ лива́нска, и возлю́бленный я́ко сы́н единоро́жь. Гла́с Го́спода пресеца́ющаго пла́мень огня́. Гла́с Го́спода стряса́ющаго пусты́ню, и стрясе́т Госпо́дь пусты́ню кадди́йскую. Гла́с Госпо́день сверша́ющий еле́ни, и откры́ет дубра́вы, и в хра́ме его́ вся́кий глаго́лет сла́ву. Госпо́дь пото́п населя́ет, и ся́дет Госпо́дь Ца́рь в ве́к. Госпо́дь кре́пость лю́дем свои́м да́ст, Госпо́дь благослови́т лю́ди своя́ ми́ром.
По сконча́нии же псалма́, ре́кшу диа́кону: Го́споду помо́лимся,
И кли́ру: Го́споди поми́луй.
Иере́й же чте́т моли́тву сию́:
Го́споди Бо́же на́ш, хотя́й от все́х ве́рных твои́х всегда́ сла́вимь и покланя́емь бы́ти, в ве́тсем заве́те рабу́ своему́ законополо́жнику моисе́ю тру́бы сре́бряны сотвори́ти, и сыно́м ааро́новым жреце́м в ня́, внегда́ жре́ти и́м тебе́, воструби́ти повеле́л еси́: я́ко да услы́шавше лю́дие твои́ гла́с тру́бный, гото́ви е́же поклони́тися тебе́ бу́дут, и ко е́же же́ртвы приноси́ти тебе́ соберу́тся, и в бра́нех тру́б си́х гла́сом оглаше́ни, к побежде́нию враго́в кре́пко вооружа́тся. И ны́не, Влады́ко пресвяты́й, смире́нно мо́лим тя́, при́зри ми́лостивно на приле́жное моле́ние на́с недосто́йных рабо́в твои́х, и кампа́н се́й, к слу́жбе це́ркве твоея́ святы́я, в сла́ву же великоле́паго и всесвята́го и́мене твоего́ сооруже́нный, небе́сным святы́м твои́м благослове́нием и благода́тию всеосвяща́ющаго твоего́ ду́ха благослови́ и освяти́, и вле́й во́нь си́лу благода́ти твоея́: я́ко да услы́шавше ве́рнии раби́ твои́ гла́с зву́ка его́, в благоче́стии и ве́ре укрепя́тся, и му́жественно все́м диа́вольским наве́том сопротивоста́нут, и моли́твами и всегда́шним славосло́вием тебе́ и́стиннаго Бо́га сия́ победя́т, к це́ркви же на моли́тву и славосло́вие свята́го и́мене твоего́, во дни́ и в нощи́ спе́шно, я́ко ведо́ми да веду́тся: да утоля́тся же и утиша́тся, и преста́нут и напа́дающыя бу́ри ве́тренныя, гра́ды же и ви́хри и гро́мы стра́шнии и мо́лния, и злорастворе́ннии и вре́днии возду́хи гла́сом его́. Ты́ бо Го́споди Бо́же на́ш, не то́чию у́мными и одушевле́нными созда́ниями твои́ми, в сла́ву твою́ и в спасе́ние и по́льзу ве́рных твои́х, но и безду́шными, я́коже моисе́овым жезло́м, и ме́дяною змие́ю в пусты́ни, вся́ я́же хо́щеши пресла́вная твори́ши и чудоде́йствуеши: вся́ бо тебе́ возмо́жна су́ть, не возмо́жно же ничто́же: и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́шя Го́сподеви приклони́те.
Ли́к: Тебе́ Го́споди.
И все́м предстоя́щым главы́ прикло́ньшым, чте́т иере́й та́йно моли́тву сию́:
Влады́ко Бо́же о́тче вседержи́телю, и́же тру́бным гла́сом седмию́ жре́ц иду́щих пред киво́том свиде́ния, иерихо́нским тве́рдым стена́м па́сти и разруши́тися сотвори́л еси́, и вся́ во гра́де су́щыя в ру́це люде́й твои́х пре́дал еси́: ты́ и ны́не кампа́н се́й небе́сным твои́м благослове́нием испо́лни, я́ко да гла́с звене́ния его́ услы́шавше, проти́вныя возду́шныя си́лы дале́че от огра́д ве́рных твои́х отсту́пят, и вся́ раздеже́нныя и́х о́гненныя, я́же на на́с, стре́лы уга́снут, треска́ния же мо́лний, нападе́ние гра́да, и вся́ вре́дныя возду́хов злорастворе́ния, всеси́льною и кре́пкою десни́цею прогони́ма и уде́ржанна да утоля́тся, ути́хнут и отсту́пят: вся́ бо ты́ в сла́ву твою́, к по́льзе и спасе́нию на́шему чрез посре́дства де́йствуеши.
И возглаша́ет: Твое́ бо е́сть, е́же ми́ловати и спаса́ти ны́, Бо́же на́ш, и тебе́ сла́ву возсыла́ем, безнача́льному отцу́, со единоро́дным твои́м Сы́ном, и с пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь.
И взе́м иере́й свяще́нную во́ду, кропи́т кампа́н от четы́рех стра́н его́ све́рху, о́крест иды́й, глаго́ля:
Благословля́ется и освяща́ется кампа́н се́й окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. [Три́жды.]
Та́кожде и внутри́ его́ кропя́ на четы́ре страны́, то́жде глаго́лет. Посе́м, взе́м кади́льницу, кади́т кампа́н от четы́рех стра́н, извне́ и вну́трь его́.
Сия́ же ему́ соверша́ющу, кли́рицы чту́т псало́м 69:
Бо́же, в по́мощь мою́ вонми́, Го́споди, помощи́ ми потщи́ся: Да постыдя́тся и посра́мятся и́щущии ду́шу мою́, да возвратя́тся вспя́ть и постыдя́тся хотя́щии ми́ зла́я. Да возвратя́тся а́бие стыдя́щеся глаго́лющии ми́: бла́гоже, бла́гоже. Да возра́дуются и возвеселя́тся о тебе́, вси́ и́щущии тебе́ Бо́же, и да глаго́лют вы́ну, да возвели́чится Госпо́дь лю́бящии спасе́ние твое́. а́з же ни́щ е́смь и убо́г, Бо́же, помози́ ми: помо́щник мо́й и изба́витель мо́й еси́ ты́, Го́споди не закосни́.
Си́м же соверши́вшымся, диа́кон возглаша́ет: Прему́дрость.
Чте́ц глаго́лет: Чи́сл чте́ние.
Диа́кон: Во́нмем.
Чте́ц же чте́т паремию́ сию́ от четве́ртых кни́г моисе́овых, глава́ 10:
Рече́ Госпо́дь к моисе́ю, глаго́ля: Сотвори́ себе́ две́ трубы́ сре́бряны, ко́ваны сотвори́ши я́, и бу́дут тебе́ на созва́ние со́нма, и возставля́ти полки́. И да востру́биши и́ми, и да собере́тся к тебе́ ве́сь со́нм, пред две́ри ски́нии свиде́ния. А́ще же еди́ною трубо́ю востру́бят, да прии́дут к тебе́ вси́ кня́зи и тысященача́льники изра́ильтестии. И воструби́те в зна́мение и воздви́гнутся полцы́, ополча́ющиися на восто́ки: И воструби́те в зна́мение второ́е, и воздви́гнутся полцы́, ополча́ющиися от ю́га: И воструби́те в зна́мение тре́тие, и да воздви́гнутся полцы́, ополча́ющиися от мо́ря: И воструби́те в зна́мение четве́ртое, и воздви́гнутся полцы́, ополча́ющиися от се́вера. Зна́мением да востру́бят в воздви́жение и́х. И егда́ собере́те со́нм, воструби́те не в зна́мение. И сы́нове ааро́ни жрецы́ да востру́бят труба́ми: и да бу́дет ва́м зако́нно ве́чно в ро́ды ва́шя. А́ще же изы́дете на бра́нь в земли́ ва́шей к супоста́том сопроти́вящымся ва́м, и воструби́те и назна́менуйте труба́ми, и воспомяне́тся пред Го́сподем, и изба́витеся от вра́г ва́ших. И во дне́х весе́лия ва́шего, и в пра́здницех ва́ших, и в новоме́сячиих ва́ших, воструби́те труба́ми на всесожже́ния, и на же́ртвы спасе́ний ва́ших, и бу́дет ва́м воспомина́ние пред бо́гом ва́шим: А́з Госпо́дь Бо́г ва́ш.
Посе́м пою́т, или́ чту́т стихи́ры сия́, гла́с 2:
Земли́ и про́чым стихи́ям, гне́ва ра́ди твоего́, гре́х ра́ди на́ших дви́жимаго на ны́, смуща́ющымся и обурева́емым, гла́с зна́мения сего́, я́коже моисе́овых сре́бряных тру́б услы́шав Го́споди, благоутро́бным свои́м о́ком при́зри на ны́, и не я́ростию твое́ю обличи́ на́с, но умилосе́рдився пощади́, вся́каго стра́шнаго преще́ния твоего́ избавля́я, я́ко еди́н милосе́рд.
Гла́с 1:
Основа́ния всея́ земли́ воздвиза́яй, Бо́же, и сотряса́яй еди́н морско́е ло́же, я́ко созда́тель вся́ческих, изба́ви на́с пра́веднаго твоего́ преще́ния, гла́сом зна́мения сего́ отгоня́я зе́льныя бу́ри и ве́тры, гро́мы же и мо́лния: и бо́дрых на́с и тщали́вых всегда́ к твоему́ славосло́вию сотвори́, и ко исполне́нию святы́х твои́х за́поведей, я́ко человеколю́бец.
Сла́ва, и ны́не, гла́с 4:
Вся́ческая еди́ною в нача́ле собо́ю непосре́дственне созда́вый Го́споди, ны́не же вся́ посре́дственне де́йствуяй гла́сом зво́на сего́ освяще́ннаго, вся́кое уны́ние с лени́вством от серде́ц ве́рных твои́х отжени́, стра́х же тво́й в ни́х с благоче́стием вкорени́ и спе́шных на моли́тву, ско́рых же ко вся́кому благо́му де́лу твое́ю си́лою сотвори́, избавля́я на́с от все́х наве́тов вра́жиих: и невре́дных от злорастворе́нных возду́хов заве́трения соблюда́я: моли́твами Богоро́дицы и все́х святы́х твои́х, я́ко еди́н милосе́рд.
По сконча́нии же си́х, святи́тель, или́ нача́льствуяй, ре́кшу диа́кону: Прему́дрость:
И ли́ку: Честне́йшую херуви́м: Сла́ва, и ны́не: Го́споди поми́луй, три́жды, Благослови́, твори́т обы́чный дневны́й отпу́ст.
Чи́н благослове́ния но́ваго до́му, в не́мже хо́щет кто́ пе́рвее всели́тися 
Прише́д иере́й в до́м, его́же благослови́ти и́мать, соверша́ет ма́лое освяще́ние воды́. Мо́жет же и име́ти с собо́ю свяще́нную во́ду в сосу́де (а́ще по чему́либо не и́мать бы́ти освяще́ния воды́ в до́ме) и еле́й в друго́м сосу́де, име́ющему же бы́ти нача́лу благослове́ния, на ко́ейждо от четы́рех сте́н да бу́дет кре́ст напи́сан: Посе́м начина́ет обы́чно: Благослове́н Бо́г на́ш: и а́бие пое́т с кли́рики: Царю́ небе́сный: По сконча́нии же пе́ния, чте́м: Трисвято́е. О́тче на́ш: Го́споди поми́луй, 12. Сла́ва, и ны́не: Прииди́те, поклони́мся: три́жды, и псало́м 90: Живы́й в по́мощи вы́шняго: По псалме́ же чте́т, или́ пое́т тропа́рь се́й, гла́с 8:
Я́коже закхе́еву до́му твои́м, Христе́, вхо́дом спасе́ние бы́сть, си́це и ны́не вхо́дом свяще́нных служи́телей твои́х, и с ни́ми святы́х твои́х а́нгел, ми́р тво́й пода́ждь до́му сему́, и ми́лостивно благослови́ его́, спаса́я и просвеща́я все́х жи́ти хотя́щих в не́м.
Су́щей же трапе́зе убру́сом покры́той, Ева́нглию и Кресту́ на не́й, и свеща́м горя́щым, и воде́ свяще́нней и еле́ю су́щым, ста́в иере́й к восто́ку лице́м и ре́к: Го́споду помо́лимся, Го́споди поми́луй.
Чте́т моли́тву сию́ во услыша́ние все́м:
Го́споди Иису́се Христе́ Бо́же на́ш, изво́ливый под се́нь закхе́а мытаря́ вни́ти, и спасе́ние тому́ и всему́ до́му его́ бы́вый: са́м и ны́не зде́ жи́ти хотя́щих, и на́ми недосто́йными молбы́ тебе́ и моле́ния принося́щих, от вся́каго зла́ неврежде́нных соблюди́, благословля́я и́х и обита́лище сие́, и ненаве́тен те́х живо́т вы́ну сохраня́я, изъоби́лно вся́ блага́я твоя́ и́м твои́м благослове́нием на по́лзу подава́яй. Я́ко подоба́ет тебе́ вся́кая сла́ва, че́сть и поклоне́ние, со безнача́льным твои́м отце́м, и пресвяты́м, и благи́м, и животворя́щим твои́м ду́хом, ны́не и при́сно, и во ве́ки веко́в.
Ли́к: Ами́нь. Иере́й: Ми́р все́м. Ли́к: И ду́хови твоему́. Иере́й: Главы́ ва́шя Го́сподеви приклони́те. Ли́к: Тебе́ Го́споди. И чте́т иере́й та́йно моли́тву сию́:
Влады́ко го́споди Бо́же на́ш, на высо́ких живы́й и на смире́нныя призира́яй, благослови́вый до́м лава́нов при вхо́де Иа́кова, и до́м пенте́фриев при вхо́де ио́сифовем: благослови́вый до́м аведа́риин внесе́нием киво́та, и во дни́ прише́ствия во пло́ти Христа́ Бо́га на́шего, спасе́ние до́му закхе́еву дарова́вый. Са́м благослови́ и до́м се́й, и в не́м жи́ти хотя́щих стра́хом твои́м огради́, и невреди́мых от сопроти́вных сохрани́, и благослове́ние твое́ с высоты́ жили́ща твоего́ низпосли́ и́м, и благослови́ и умно́жи вся́ блага́я в до́ме се́м.
Возгла́с: Твое́ бо е́сть, е́же ми́ловати и спаса́ти ны́, Бо́же на́ш, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
А́бие же посе́м зна́менав три́жды еле́й, глаго́лет:
Во и́мя Отца́, и Сы́на, и Свята́го Ду́ха, ами́нь. И чте́т над ни́м моли́тву сию́: Го́споди Бо́же на́ш, при́зри ны́не ми́лостивно на моли́тву мене́ смире́ннаго и недосто́йнаго раба́ твоего́, и низпосли́ благода́ть Пресвята́го твоего́ ду́ха на еле́й се́й, и освяти́ его́, я́ко да бу́дет во освяще́ние ме́сту сему́ и на не́м сооруже́нну до́му, и на прогна́ние вся́кия сопроти́вныя си́лы и сатани́нских наве́тов. Ты́ бо еси́ благословля́яй и освяща́яй вся́ческая, Христе́ Бо́же на́ш, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
По моли́тве же взе́млет свяще́нную во́ду, и кропи́т е́ю вся́ сте́ны до́му о́крест и вся́ кле́ти его́, глаго́ля:
Во и́мя Отца́, и Сы́на, и Свята́го Ду́ха, окропле́нием воды́ сея́ свяще́нныя, в бе́гство да претвори́тся все́ лука́вое бесо́вское де́йство, ами́нь.
Окропи́в же все́, взе́м еле́й, помазу́ет и́м сте́ны до́ма, иде́же е́сть кре́ст напи́сан в среди́не его́, наче́н от восто́чныя стены́ до́ма, посе́м и за́падную, и по си́х се́верную, в коне́ц же ю́жную сте́ну, над ко́ейждо глаго́лет:
Благословля́ется до́м се́й пома́занием свята́го еле́а сего́, во и́мя Отца́, и Сы́на, и Свята́го Ду́ха, ами́нь.
По соверше́нии пома́зания еле́ем, сожига́ет пома́зание свещы́ горя́щими, на ко́ейждо стене́. Сему́ же быва́ющу, певцы́ пою́т стихи́ру сию́ гла́с 5:
Благослови́, Го́споди, до́м се́й, и испо́лни его́ земны́х твои́х бла́г, и в не́м благоче́стно жи́ти хотя́щих от вся́каго зла́го обстоя́ния неврежде́нных сохрани́, и вся́кое изъоби́лие небе́снаго и земна́го твоего́ благослове́ния те́м да́руй, и я́ко ще́др поми́луй, по вели́цей твое́й ми́лости.
По оконча́нии пома́зания, станови́тся иере́й лице́м к восто́ку, и а́ще изво́лит, чте́т и ева́нглие, ре́к:
Прему́дрость про́сти, услы́шим свята́го Ева́нглиа, и про́чая. От луки́ свята́го Ева́нглиа чте́ние. Ли́к: Сла́ва тебе́ Го́споди: И чте́т от Луки́ зача́ло 94.
Во вре́мя о́но, прии́де Иису́с во иерихо́н. И се́ му́ж нарица́емый закхе́й, и се́й бе́ ста́рей мытаре́м, и то́й бе́ бога́т: и иска́ше ви́дети Иису́са, кто́ есть, и не можа́ше от наро́да, я́ко во́зрастом ма́л бе́: и предите́к, возле́зе на я́годичину, да ви́дит, я́ко хотя́ше ми́мо ея́ проити́. И я́ко прии́де на ме́сто, воззре́в Иису́с ви́де его́, и рече́ к нему́: закхе́е, потща́вся сле́зи: дне́сь бо в дому́ твое́м подоба́ет ми́ бы́ти. И потща́вся сле́зе, и прия́т его́ ра́дуяся. И ви́девше вси́ ропта́ху, глаго́люще, я́ко ко гре́шну му́жу вни́де вита́ти. Ста́в же закхе́й рече́ ко Го́споду: се́ по́л име́ния моего́, Го́споди, да́м ни́щым: и а́ще кого́ чи́м оби́дех, возвращу́ четвери́цею. Рече́ же к нему́ Иису́с: я́ко дне́сь спасе́ние до́му сему́ бы́сть, зане́ и се́й сы́н Аавраа́мль е́сть: прии́де бо Сы́н челове́чь взыска́ти и спасти́ поги́бшаго.
Ли́к: Сла́ва тебе́ Го́споди:
И а́бие чту́т псало́м 100: Ми́лость и су́д воспою́ тебе́, Го́споди:
Иере́й кади́т ве́сь до́м. По се́м же глаго́лет ектению́ сию́:
Поми́луй на́с, Бо́же, по вели́цей ми́лости твое́й, мо́лимтися, услы́ши и поми́луй.
Ли́к: Го́споди поми́луй. Три́жды.
Еще́ мо́лимся о е́же низпосла́ти благослове́ние свое́ на до́м се́й и на раба́ своего́ (или́ рабу́ свою́) и́мярек, и на все́х в не́м благоче́стно жи́ти хотя́щих, и посла́ти и́м а́нгела своего́ ми́лостива, соблюда́юща и сохраня́ща и́х от вся́каго зла́, и наставля́юща к де́ланию все́х доброде́телей, и ко исполне́нию святы́х Христо́вых за́поведей: и о е́же сохрани́ти и́х от гла́да, губи́тельства, тру́са, пото́па, огня́. меча́ и наше́ствия иноплеме́нник. и вся́кия смертоно́сныя ра́ны, и дарова́ти и́м здра́вие, и долгоде́нствием огради́ти и́х. и во все́м угобзи́ти, рце́м вси́, Го́споди, услы́ши и поми́луй.
Еще́ мо́лимся за всю́ бра́тию и за вся́ Христиа́ны.
Возгла́с: Услы́ши ны́, Бо́же спаси́телю на́ш, упова́ние все́х конце́в земли́, и су́щих в мо́ри дале́че, и ми́лостив, ми́лостив бу́ди, Влады́ко, о гресе́х на́ших, и поми́луй ны́: ми́лостив бо и человеколю́бец Бо́г еси́, и тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И твори́т дне́вный обы́чный отпу́ст, и многоле́тствовав до́му влады́це, отхо́дит во своя́си, благодаря́ Бо́га.
Чи́н освяще́ния колесни́цы 
Нача́ло обы́чное: Царю́ небе́сный и про́чая. Прииди́те поклони́мся: Псало́м 90: Моли́тва:
Го́споди Бо́же на́ш, седя́й на серафи́мех и е́здяй на херуви́мех, му́дростию украси́вый челове́ка, и благи́м твои́м про́мыслом вся́ ко бла́гу направля́яй, ниспосли́ благослове́ние твое́ на колесни́цу сию́ и а́нгела твоего́ к не́й приста́ви, да ше́ствующии в не́й и́м храни́ми и наставля́еми, в ми́ре и благополу́чии пу́ть сво́й соверши́вше, тебе́ сла́ву и благодаре́ние возсыла́ют, хва́ляще отца́ и Сы́на Свята́го Ду́ха. Ами́нь.
Иере́й же взе́млет свяще́нную во́ду, и кропи́т е́ю колесни́цу вовне́ и внутри́, глаго́ля: Благословля́ется и освяща́ется колесни́ца сия́ во и́мя Отца́, и Сы́на, и Свята́го Ду́ха, ами́нь.
Чи́н благослове́ния супру́гов, прожи́вших мно́го ле́т без церко́внаго благослове́ния 
_оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев._
В затруднительное положение попадают священники, когда к ним обращаются с просьбой совершить Венчание супруги, которые прожили в браке уже много лет без церковного благословения. Некоторые из подобных просителей имеют не только взрослых детей, но даже и внуков. Естественно возникает вопрос: каким же чином венчать их? Ни чин обычный, ни чин о второбрачных не подходит. Здесь уместно воспользоваться чином ̏благословения супругов проживших с собою 25 или 50 лет̏ из Требника изд. во Львове в 1873 г. Вот этот чин, приспособленный к благословению супругов, проживших много лет без церковного благословения̏. < --- > Настольная книга священнослужителя, т. 4, с. 309. М., 1983.
Поставля́ется анало́гий посреде́ це́ркве, и полага́ются на не́м Ева́нглие и Кре́ст. Предстои́т же му́ж одесну́ю, жена́ же ошу́юю. Свяще́нник облаче́н в фело́нь назна́менует главы́ супру́г три́жды я́коже и в пе́рвом чи́не венча́ния указа́ся, и дае́т и́м свещы́ возже́нны, и начина́ет:
Благослове́н Бо́г на́ш. Та́же, Трисвято́е: по О́тче на́ш: Тропа́рь дне́вный.
Та́же ектениа́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О святе́м хра́ме се́м:
О рабе́х Бо́жиих и́мярек и е́же о Бо́зе покро́ве, и сожи́тии и́х, Го́споду помо́лимся.
О е́же спожи́ти и́м до́бре во единомы́слии, Го́споду помо́лимся.
О е́же пода́ти и́м проще́ние прегреше́ний, грехо́в очище́ние, проще́ние беззако́ний во́льных же и нево́льных, Го́споду помо́лимся.
Заступи́, спаси́, поми́луй:
Пресвяту́ю, Пречи́стую, Преблагослове́нную:
Я́ко подоба́ет Тебе́:
Та́же, Го́споду помо́лимся.
Свяще́нник моли́тву:
Влады́ко Го́споди Бо́же на́ш, та́йная ве́дый челове́ческая, и́же Раа́ву блудни́цу прости́вый, и мытаре́во покая́ние прие́мый, не помяни́ грехо́в на́ших неве́дения от ю́ности. а́ще бо беззако́ния на́зриши Го́споди, Го́споди, кто́ постои́т Тебе́, или́ ка́я пло́ть оправди́тся пред Тобо́ю? Ты́ бо еди́н еси́ пра́веден, безгре́шен, свя́т, многоми́лостив, многоблагоутро́бен, и ка́яйся о зло́бех челове́ческих. Ты́, Влады́ко, присво́ивый рабы́ Твоя́ и́мярек, соедини́ к дру́г дру́гу любо́вию: да́руй и́м мытаре́во обраще́ние и блудни́цы сле́зы, да покая́нием от всего́ се́рдца своего́ во единомы́слии и ми́ре за́поведи Твоя́ де́лающе, сподо́бятся и небе́снаго Твоего́ Ца́рствия.
Я́ко Ты́ еси́ строи́тель все́х, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лю́дие: Ами́нь.
Свяще́нник моли́тву:
Бо́же, Бо́же на́ш, прише́дый в Ка́ну Галиле́йскую и та́мошний бра́к благослови́вый, благослови́ и рабы́ Твоя́ сия́ Твои́м про́мыслом ко обще́нию бра́ка сочета́вшыяся: благослови́ и́х вхо́ды и исхо́ды, умно́жи во благи́х живо́т и́х: восприими́ венцы́ и́х в Ца́рствии Твое́м, нескве́рны, и непоро́чны, и ненаве́тны соблюда́яй во ве́ки веко́в.
Лю́дие: Ами́нь.
Та́же благословля́ет я́, глаго́ля три́жды:
Го́споди Бо́же на́ш, сла́вою и че́стию венча́й я́.
Та́же глаго́лет Апо́стол и Ева́нглие, я́коже написа́ся в пе́рвом Венча́нии.
Та́же ектениа́:
Рце́м вси́ от всея́ души́:
Го́споди вседержи́телю, Бо́же оте́ц на́ших:
Поми́луй на́с, Бо́же:
Еще́ мо́лимся о рабе́х Бо́жиих и́мярек, ны́не прося́щих у Бо́га проще́ния и благослове́ния в бра́ка обще́ние, о здра́вии и спасе́нии и́х, рце́м вси́: Го́споди, услы́ши, и ми́лостивно поми́луй.
Еще́ мо́лимся о предстоя́щих лю́дех во святе́м хра́ме се́м, и ча́ющих от Тебе́ вели́кия и бога́тыя ми́лости, за всю́ бра́тию на́шу и за вся́ правосла́вныя Христиа́ны, о здра́вии и спасе́нии и́х, рце́м вси́: Го́споди, услы́ши и ми́лостивно поми́луй.
Я́ко ми́лостив:
Диа́кон: Го́споду помо́лимся.
Свяще́нник моли́тву:
Го́споди Бо́же на́ш, и́же от язы́к предъобручи́вый Це́рковь Де́ву чи́сту, благослови́ и сохрани́ рабы́ Твоя́ сия́ в смире́нии и соедине́нии, я́коже благоволи́л еси́ сохрани́ти я́ до сего́ дне́; испо́лни вся́ блага́я хоте́ния и́х; изле́й на ни́х я́ко ще́др и благоутро́бен бога́тыя ми́лости и щедро́ты твоя́; да́руй и́м с здра́вием долгоде́нствие и во все́х доброде́телех преспе́яние.
Я́ко бла́г и человеколю́бец Бо́г еси́, и Тебе́ подоба́ет вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лю́дие: Ами́нь.
Свяще́нник: Ми́р все́м. Главы́ ва́ша Го́сподеви приклони́те.
И мо́лится:
Оте́ц, Сы́н, и Святы́й Ду́х, Всесвята́я и Единосу́щная, и Живонача́льная Тро́ица, еди́но Божество́ и Ца́рство: да благослови́т ва́с, и да пода́ст ва́м долгожи́тие, преспе́яние живота́ и ве́ры, и да испо́лнит ва́с все́х су́щих на земли́ благи́х: да сподо́бит ва́с получи́ти обеща́нная Небе́сная блага́, моли́твами Святы́я Богоро́дицы и все́х святы́х, ами́нь.
Та́же, Прему́дрость: Пресвята́я Богоро́дице, спаси́ на́с.
Ли́к: Честне́йшую Херуви́м:
Свяще́нник: Сла́ва Тебе́, Христе́ Бо́же:
Ли́к: Сла́ва, и ны́не: Го́споди, поми́луй, три́жды. Благослови́.
Свяще́нник твори́т отпу́ст.
И́же в Ка́не Галиле́йстей прише́ствием свои́м че́стен бра́к показа́вый, Христо́с и́стинный Бо́г на́ш, моли́твами Пречи́стыя Своея́ Ма́тере, святы́х сла́вных и всехва́льных апо́стол, святы́х равноапо́стольных Константи́на и Еле́ны, свята́го великому́ченика Проко́пиа, и все́х святы́х, поми́лует и спасе́т на́с, я́ко бла́г и Человеколю́бец.
Моли́тва на благослове́ние черто́га 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Го́споди Бо́же Влады́ко Вседержи́телю, благослови́, мо́лим Ти ся, черто́г се́й и вся́ рабы́ Твоя́, живу́щия в не́м, я́ко да охраня́еми Тобо́ю пребу́дут в ми́ре, любви́ и согла́сии: благослови́ я́, я́ко да исполня́юще во́лю святу́ю, обита́ют зде́ до ста́рости своея́, и у́зрят сы́ны сыно́в свои́х: благослови́ я́ ра́достьми, весе́лием и изъоби́лием, я́ко да утеша́ют неиму́щих: благослови́ я́ долголе́тием, я́ко да угожда́юще Тебе́ Влады́це, Созда́телю и Спаси́телю, по ми́лости Твое́й вни́дут живу́щии в се́м черто́зе и во Ца́рствие Твое́ Небе́сное, угото́ванное все́м творя́щим повеле́ния Твоя́. Услы́ши на́с, Всеми́лостиве, и благослови́ черто́г се́й и живу́щих в не́м: я́ко да всегда́ хва́лят Тя́ Бо́га на́шего, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
После́дование моле́бна больно́му пред хирурги́ческим де́йствием 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Пре́жде подоба́ет соверши́ти моле́бное пе́ние о неду́жных.
В конце́ же сего́ моли́тву:
Влады́ко Вседержи́телю, Святы́й Царю́, наказу́яй и не умерщвля́яй, утвержда́яй низпа́дающия, и возводя́й низве́рженныя, теле́сныя челове́ков ско́рби исправля́яй, мо́лимся Тебе́, Бо́же на́ш, раба́ Твоего́ (и́мярек) немощству́юща посети́ ми́лостию Твое́ю, прости́ ему́ вся́кое согреше́ние во́льное и нево́льное. Е́й, Го́споди, враче́бную Твою́ си́лу с Небесе́ низпосли́ е́же упра́вити у́м и ру́ку раба́ Твоего́ ле́каря да ну́ждную хирурги́ю сотвори́т благополу́чно, я́ко теле́сному неду́гу раба́ Твоего́ (и́мярек) соверше́нно исцели́тися, и вся́кому наше́ствию неприя́зненному далеко́ отгна́ну бы́ти от него́. Воздви́гни его́ от одра́ боле́зненнаго, и да́руй его́ здра́ва душе́ю и те́лом благоугожда́юща и творя́ща во́лю Твою́.
Возглаше́ние: Твое́ бо е́сть, е́же ми́ловати и спаса́ти ны́, Бо́же на́ш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Чи́н благослове́ния но́ваго киво́та, или́ ина́го ко́его сосу́да, или́ ко́его ли́бо храни́лища крестообра́зно или́ и́нако к хране́нию моще́й святы́х сооруже́ннаго 
_Оцифровка: Максим Е. Плякин_
_Источник: Требник, часть вторая. Москва, синодальная типография, 1902год. Лист 124 (оборот)._ _Published by Photo-Offset Reproduction. Printing Shop St. Job of Pochaev. Holy Trinity Monastery, Jordanville, N.Y., U.S.A. 1961._
Наче́ншу иере́ю, по Трисвято́м, и по Прииди́те, поклони́мся:
А́ще мо́щи су́ть не му́ченическия, но ина́го ко́его от святы́х, чте́т псало́м 111:
Блаже́н му́ж боя́йся Го́спода, в за́поведех Его́ восхо́щет зело́. Си́льно на земли́ бу́дет се́мя его́, ро́д пра́вых благослови́тся. Сла́ва и бога́тство в дому́ его́, и пра́вда его́ пребыва́ет в ве́к ве́ка. Возсия́ во тьме́ све́т пра́вым: ми́лостив и ще́др и пра́веден. Бла́г му́ж ще́дря и дая́: устро́ит словеса́ своя́ на суде́, я́ко в ве́к не подви́жится. В па́мять ве́чную бу́дет пра́ведник: От слу́ха зла́ не убои́тся. Гото́во се́рдце его́ упова́ти на Го́спода: утверди́ся се́рдце его́, не убои́тся, до́ндеже воззри́т на враги́ своя́. Расточи́, даде́ убо́гим: пра́вда его́ пребыва́ет во ве́к ве́ка: ро́г его́ вознесе́тся в сла́ве. Гре́шник у́зрит и прогне́вается, зубы́ свои́ми поскреже́щет и раста́ет: жела́ние гре́шника поги́бнет.
А́ще же му́ченическия су́ть мо́щи, чте́т псало́м 78:
Бо́же, приидо́ша язы́цы в достоя́ние Твое́, оскверни́ша хра́м святы́й Тво́й. Положи́ша иерусали́м я́ко ово́щное храни́лище, положи́ша тру́пия ра́б Твои́х бра́шно пти́цам небе́сным, пло́ти преподо́бных Твои́х звере́м земны́м: Пролия́ша кро́вь и́х я́ко во́ду о́крест Иерусали́ма, и не бе́ погреба́яй. Бы́хом поноше́ние сосе́дом на́шим, подражне́ние и поруга́ние су́щим о́крест на́с. Доко́ле, Го́споди, прогне́ваешися до конца́, разжже́тся я́ко о́гнь рве́ние Твое́? Проле́й гне́в Тво́й на язы́ки не зна́ющия Тебе́, и на ца́рствия, я́же и́мене Твоего́ не призва́ша: Я́ко поядо́ша Иа́кова, и ме́сто его́ опустоши́ша. Не помяни́ на́ших беззако́ний пе́рвых: ско́ро да предваря́т ны́ щедро́ты Твоя́, Го́споди, я́ко обнища́хом зело́. Помози́ на́м, Бо́же, спаси́телю на́ш: сла́вы ра́ди и́мене Твоего́ Го́споди, изба́ви ны́, и очи́сти грехи́ на́ша и́мене ра́ди Твоего́: да не когда́ реку́т язы́цы: где́ е́сть Бо́г и́х? И да уве́стся во язы́цех пред очи́ма на́шима отмще́ние кро́ве ра́б Твои́х пролиты́я. Да вни́дет пред Тя́ воздыха́ние окова́нных: по вели́чию мы́шцы Твоея́ снабди́ сы́ны умерщвле́нных. Возда́ждь сосе́дом на́шим седмери́цею в не́дро и́х поноше́ние и́х, и́мже поноси́ша Тя́, Го́споди. Мы́ же лю́дие Твои́ и о́вцы па́жити Твоея́, испове́мыся Тебе́, Бо́же, во ве́к, в ро́д и ро́д возвести́м хвалу́ Твою́.
Сла́ва, и ны́не: Аллилу́иа, три́жды.
Диа́кон: Го́споду помо́лимся.
Ли́к: Го́споди, поми́луй.
Иере́й чте́т моли́тву сию́:
Бо́же бого́м и Го́споди господе́м, Тво́рче и Созда́телю всея́ ви́димыя и неви́димыя тва́ри: И́же рабу́ Твоему́ Моисе́ю повеле́л еси́, по о́бразу пока́занному ему́ на горе́, киво́т от древе́с негнию́щих соста́вити, и зла́том чи́стым обложи́ти, в не́мже ста́мну злату́ю, небе́сную в себе́ иму́щую ма́нну, и скрижа́ли Заве́та пе́рстом Твои́м Боже́ственным напи́санныя, во свиде́тельство бу́дущему ро́ду сохрани́ти: я́же вся́ о́браз бы́вше ны́нешним, воплоще́нием Сы́на Твоего́ Го́спода на́шего Иису́са Христа́ испо́лнишася, егда́ те́ло Его́, де́йством Свята́го Ду́ха от Пречи́стыя Де́вы зача́тое и одушевле́нное, исполне́нием Божества́ всего́ испо́лнил еси́. Тебе́ смире́нно мо́лим Вседержи́телю Бо́же, О́тче Го́спода на́шего Иису́са Христа́, из Него́же вся́кое оте́чество на Небеси́ и на земли́ имену́ется, я́ко да се́й киво́т [или́ киво́ты], или́ сосу́д [или́ сосу́ды], к хране́нию моще́й святы́х Твои́х сооруже́нный [или́ сооруже́нныя], моли́твами и предста́тельством те́хже святы́х Твои́х, Небе́сным Твои́м благослове́нием благослови́ши, и освяти́ши, во е́же все́х в не́м [или́ в ни́х] мо́щи святы́я храня́щим и сия́ че́стно чту́щих, и святы́х [и́хже бу́дут мо́щи] призыва́ющих, моли́твами и предста́тельством и́х, от все́х сопроти́вных обстоя́ний належа́щих свободи́ши, и от преходя́щих ну́жд и бе́д изба́виши: вся́ же враго́в ви́димых и неви́димых наве́тования, наше́ствия и нападе́ния от ни́х си́лою Твое́ю отжене́ши, и бу́деши и́м стена́ тве́рда от лица́ вра́жия. И сохрани́ и́х невреди́мых от все́х чарова́ний, обая́ний же и злохи́трий злы́х и лука́вых челове́к, гра́д же и оби́тель, село́ и страну́, в ни́хже мо́щи святы́х Твои́х в сосу́де се́м [или́ в сосу́дех си́х] че́стно храни́мы бу́дут, изба́ви, соблюди́ и невре́дны сохрани́ от поврежде́ния мо́лнии, злорастворе́ний возду́хов, от гра́да, губи́тельства, тру́са, пото́па, огня́, меча́, наше́ствия иноплеме́нник, и междоусо́бныя бра́ни, и вся́кия смертоно́сныя ра́ны, от звере́й же злы́х, и гадо́в ядови́тых, и по́лзающих разли́чных черве́й, и от вся́каго зла́го обстоя́ния. И бу́ди и́м по́мощь, защище́ние и покро́в, избавля́я и́х от вся́каго зла́: да́руя же и́м в благослове́нии Твое́м благорастворе́ния возду́хов, умноже́ния плодо́в земны́х, времена́ ми́рна и вся́кое оби́лие, моли́твами Пречи́стыя Твоея́ Ма́тере и все́х святы́х Твои́х, в ни́хже хвали́мь и сла́вимь еси́ со единоро́дным Твои́м Сы́ном, и Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́ша Го́сподеви приклони́те.
Ли́к: Тебе́ Го́споди.
Иере́й чте́т та́йно моли́тву сию́:
Влады́ко Бо́же О́тче Вседержи́телю, И́же при Моисе́и уго́днице Твое́м ропта́ние лю́дем утоля́я, свяще́нство же Ааро́ново благоуго́дное Тебе́ бы́ти утвержда́я, же́зл его́ сухи́й прозя́бнути, и цве́т плодоно́сный произвести́ сотвори́л еси́, и се́й в киво́те Заве́та в зна́мение Твоея́ си́лы и чудотворе́ния вложи́ти повеле́л еси́: И́же и на́м образова́ние бы́сть Христа́ Твоего́, Его́же на кре́стном же́ртвеннице сме́ртию изсуше́ние, и тридне́вным Воскре́снием процвете́ние, Це́ркви же сме́ртию Его́ прозябе́ние, и но́щию и дне́м плодоно́сное процвете́ние си́м прообрази́л еси́. Тебе́ всеми́лостиваго Строи́теля и Промы́сленника челове́ческаго ро́да приле́жно мо́лим, при́зри на сосу́ды сия́, к хране́нию моще́й святы́х уго́дников Твои́х сооруже́нныя и благода́тию Твое́ю всеосвяща́ющею, в окропле́нии воды́ сея́ свяще́нныя благослови́ и освяти́, и иде́же а́ще сия́ отнесе́ни и храни́ми бу́дут, моли́твами и предста́тельствы святы́х Твои́х, и́хже мо́щи в ни́х сокры́ются, отту́ду вся́кое сопроти́вное обстоя́ние отжени́, вся́ же поле́зная и блага́я та́мо умно́жи и сохрани́: я́ко да ве́рнии лю́дие Твои́, бога́тыя ми́лости и щедро́ты и благодея́ния Твоя́ в ма́лой ча́сти моще́й святы́х Твои́х, я́коже в це́лом и́х те́ле получи́вше, благодаре́ние Тебе́ до́лжное воздаю́т, и жития́ и́х подража́тельми бы́ти потща́тися хода́тайством и́х, и с ни́ми и насле́дники Ца́рствия Твоего́ бы́ти да сподо́бятся.
И возглаша́ет: Благода́тию и щедро́тами и человеколю́бием Единоро́днаго Сы́на Твоего́, с ни́мже благослове́н еси́, с Пресвяты́м и Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
Иере́й же кропи́т водо́ю свяще́нною сосу́ды, глаго́ля:
Освяща́ются сосу́ды сия́ благода́тию Пресвята́го Ду́ха, окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь. Три́жды.
А́ще же та́мо су́ть мо́щи святы́х влага́ет я́ в ня́, глаго́ля:
Хвали́те Бо́га во святы́х Его́, хвали́те Его́ во утвержде́нии си́лы Его́. Я́ко восхва́лятся преподо́бнии во сла́ве, и возра́дуются на ло́жах свои́х.
И чте́т тропа́рь и конда́к святы́х, и́хже су́ть мо́щи, и сотвори́в отпу́ст, с воспомина́нием святы́х, и́хже су́ть мо́щи, раздае́т я́ те́м, и́же к освяще́нию принесо́ша.
Моли́тва на благослове́ние но́ваго ме́да 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
_Исто́чник: Тре́бник. Ри́м. 1980._
Необъиме́нный в ми́лости и неизрече́нный во щедро́тах, Го́споди Иису́се Христе́, ди́вен Сы́й во сла́ве и творя́й чудеса́: Ты́ де́йством Свята́го Ду́ха иногда́ благослови́вый Изра́иля, и его́ ме́дом насы́тивый от ка́мене: Са́м и ны́не при́зри свы́ше на созда́ние Твое́ сие́, и благослове́нием Твои́м небе́сным благослови́ и освяти́ со́ты пче́л, и от ни́х ме́д, и пода́ждь ему́ де́йственну благода́ть па́че все́х соверше́нну: да вся́к от него́ вкуша́яй, прие́мляй и яды́й обря́щет благополу́чное здра́вие, и пи́щею се́ю насы́тится, и испо́лнится вся́каго бла́га. Я́ко Ты́ еси́ подава́яй вся́ческая блага́я, и Тебе́ сла́ву возсыла́ем, со безнача́льным Твои́м Отце́м, и Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в. Ами́нь.
И кропи́т свяще́нною водо́ю.
После́дование моле́бна за боля́щаго 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Иере́й облече́н в фело́нь, начина́ет:
Благослове́н Бо́г на́ш: Ли́к: Ами́нь. Сла́ва Тебе́, Бо́же на́ш, сла́ва Тебе́. Царю́ Небе́сный: Трисвято́е по О́тче на́ш. Го́споди, поми́луй, 12. Сла́ва, и ны́не: Прииди́те, поклони́мся: три́жды. И псало́м 142: Го́споди, услы́ши моли́тву мою́: Сла́ва, и ны́не: Аллилу́иа, три́жды.
Та́же глаго́лет иере́й или́ диа́кон ектению́ сию́ о больно́м:
Ми́ром Го́споду помо́лимся.
О рабе́ Бо́жии (или́ рабе́ Бо́жией), и́мярек, и о е́же прости́ти ему́ (или́ е́й) вся́кое прегреше́ние во́льное и нево́льное, и ми́лостиву бы́ти ему́ (или́ е́й), Го́споду помо́лимся.
О е́же вско́ре, я́ко со́тнича о́трока, ханане́ину дще́рь и Петро́ву те́щу, сло́вом си́лы Своея́ ми́лостивно исцели́ти, и от одра́ боле́зни воздви́гнути его́ (или́ ю́), Го́споду помо́лимся.
О е́же, я́коже иногда́ разсла́бленнаго, сло́вом Боже́ственныя Своея́ благода́ти ско́ро от одра́ боле́зни воздви́гнути, и здра́ва (или́ здра́ву) сотвори́ти, Го́споду помо́лимся.
О е́же не презре́ти приле́жная моле́ния раба́ Своего́ (или́ рабы́ Своея́), но ми́лостивно услы́шати и поми́ловати его́ (или́ ю́) и здра́вие ему́ (или́ е́й) пода́ти, Го́споду помо́лимся.
О е́же посети́ти его́ (или́ ю́) посеще́нием Свята́го Своего́ Ду́ха, и исцели́ти вся́к неду́г, и вся́кую боле́знь в не́м (или́ в не́й) гнездя́щуюся, сла́вы ра́ди и́мене Своего́, Го́споду помо́лимся.
О е́же ми́лостивно, я́коже ханане́ин, услы́шати гла́с моле́ния на́с недосто́йных рабо́в Свои́х к Нему́ вопию́щих: и я́коже тоя́ дще́рь поми́ловати и исцели́ти больна́го раба́ Своего́ (или́ больну́ю рабу́ Свою́) и́мярек, Го́споду помо́лимся.
Заступи́, спаси́, поми́луй, и сохрани́ раба́ Твоего́ (или́ рабу́ Твою́) и́мярек, и на́с Бо́же, Твое́ю благода́тию.
Ли́к: Го́споди поми́луй.
Пресвяту́ю, Пречи́стую:
Возгла́с: Я́ко подоба́ет Тебе́ вся́кая сла́ва, че́сть и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И а́бие пою́т: Бо́г Госпо́дь и яви́ся на́м: Гла́с 4.
Сти́х: Исцели́ мя́, Го́споди, я́ко смято́шася ко́сти моя́, и душа́ моя́ смяте́ся зело́.
Тропа́рь, гла́с то́йже:
Ско́рый в заступле́нии Еди́н Сы́й Христе́, ско́рое свы́ше покажи́ посеще́ние стра́ждущему рабу́ Твоему́ (или́ стра́ждущей рабе́ Твое́й), изба́ви неду́гов, и го́рьких боле́зней: воздви́гни во е́же пе́ти Тя́ и сла́вити непреста́нно, моли́твами Богоро́дицы, Еди́не Человеколю́бче.
Сла́ва: При́зри ми́лостивно, Го́споди, милосе́рдым Твои́м о́ком на смире́нное на́ше моле́ние, и не презре́в е́, человеколю́бно посети́ боле́знию обдержи́маго раба́ Твоего́ (или́ рабу́ Твою́), на́ми ны́не к тебе́ припа́дающаго (или́ припа́дающую), и си́лою Твоего́ благосе́рдия воздви́гни его́ (или́ ю́) моли́твами Богоро́дицы, Еди́не Человеколю́бче.
И ны́не: Моле́ние те́плое, и Стена́ необори́мая, ми́лости Исто́чниче, ми́рови Прибе́жище, приле́жно вопие́м Ти́: Богоро́дице Влады́чице, предвари́, и от бе́д изба́ви раба́ Твоего́ (или́ рабу́ Твою́), еди́на вско́ре предста́тельствующая.
Посе́м псало́м 50: Поми́луй мя́ Бо́же:
А́бие пою́т, или́ са́м иере́й чте́т кано́н се́й, гла́с 3:
ПЕ́СНЬ 1.
Ирмо́с: Пресека́емое мо́ре жезло́м дре́вле, Изра́иль про́йде я́ко по пусты́ни, и крестообра́зно я́ве предъуготовля́ет стези́. Сего́ ра́ди пои́м во хвале́нии чу́дному Бо́гу на́шему: я́ко просла́вися.
Сти́х: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́.
В де́нь печа́ли, наше́дшия на ны́, к Тебе́, Спа́се, припа́дающе, Твоея́ ми́лости про́сим: облегчи́ боле́зни раба́ Твоего́ (или́ рабы́ Твоея́), рцы́ и на́м я́ко и со́тнику: се́ здра́в е́сть о́трок тво́й.
Сти́х: Поми́луй мя́ Го́споди, я́ко не́мощен е́смь.
Мольбы́ и моле́ния принося́ще, с воздыха́нием и ве́рою к Тебе́ вопие́м: Сы́не Бо́жий, поми́луй на́с, и воздви́гни от одра́ лежа́щаго (или́ лежа́щую) я́коже разсла́бленнаго сло́вом, реки́й: возми́ о́др тво́й, и отпуща́ют ти ся греси́ твои́.
Сла́ва: Твоего́, Христе́, о́браза подо́бию кла́няющеся, сего́ ве́рою лобза́ем, и боля́щему (или́ боля́щей) здра́вия про́сим, подража́юще кровоточи́вую, я́же воскри́лию ри́з Твои́х прикосну́вшися, исцеле́ние неду́га прия́ла е́сть.
И ны́не, богоро́дичен: Пречи́стая Госпоже́ Богоро́дице, все́м изве́стная Помо́щнице, не пре́зри на́с, к Тебе́ припа́дающих, но моли́ я́ко Блага́я Сы́на Своего́ и Бо́га на́шего пода́ти здра́вие боля́щему (или́ боля́щей), да Тя́ с на́ми прославля́ет.
ПЕ́СНЬ 3.
Ирмо́с: И́же от не су́щих вся́ приведы́й, Сло́вом созида́емая, соверша́емая Ду́хом, Вседержи́телю Вы́шний, в любви́ Твое́й утверди́ мене́.
Сти́х: Исцели́ мя, Го́споди, я́ко смято́шася ко́сти моя́, и душа́ моя́ смяте́ся зело́.
От тя́жких боле́зней в зе́млю приве́рженный к Тебе́, Христе́, на́ми вопие́т: пода́ждь здра́вие телеси́, я́коже Езеки́и пла́кавшуся к Тебе́.
Сти́х: И Ты́, Го́споди, доко́ле? обрати́ся, Го́споди, изба́ви ду́шу мою́.
При́зри на на́ше смире́ние, и не помяни́ беззако́ний на́ших, но ве́ры ра́ди боля́щаго (или́ боля́щую) я́коже прокаже́ннаго сло́вом исцели́, да Твое́ Христе́ сла́вит и́мя.
Сла́ва: Це́ркви ю́же освяти́л еси́, не да́ждь поноше́ния: воздви́гни неви́димо на одре́ боле́зни лежа́щаго (или́ лежа́щую), и́же мо́лится Тебе́, да не реку́т неве́рнии, где́ е́сть Бо́г и́х.
И ны́не: К Тебе́ Богоро́дице, ру́це возде́юще, вопие́м, услы́ши рабо́в Твои́х моли́тву, и спаси́ в неду́зе лежа́щаго (или́ лежа́щую), да от боле́зни воста́в (или́ воста́вши) возда́ст обе́ты, я́же в печа́ли глаго́лаша уста́ его́ (или́ ея́).
Посе́м глаго́лет иере́й, или́ диа́кон, ектении́ сия́:
Поми́луй на́с Бо́же:
Еще́ мо́лимся, Врачу́ ду́ш и теле́с, и со умиле́нием к Тебе́ в се́рдце сокруше́ннем припа́даем, и стеня́ще вопие́м: исцели́ боле́знь, уврачу́й стра́сти души́ и те́ла раба́ Твоего́ (или́ рабы́ Твоея́), и́мярек, и прости́ ему́ (или́ е́й) я́ко Благосе́рд вся́ согреше́ния, во́льная и нево́льная, и ско́ро воздви́гни от одра́ боле́зни, и ми́лостивно услы́ши, и вско́ре поми́луй.
Возгла́с: Я́ко Ты́ еси́ Исто́чник исцеле́ний, и благи́х Пода́тель, Христе́ Бо́же на́ш, и Тебе́ сла́ву возсыла́ем, со безнача́льным Твои́м Отце́м, и Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
СЕДА́ЛЕН, ГЛА́С 8.
Я́коже дре́вле воздви́гл еси́ Петро́ву те́щу, и спа́сл еси́ разсла́бленнаго носи́ма на одре́, та́ко и ны́не посети́ боля́щаго раба́ Твоего́ (или́ боля́щую рабу́ Твою́), ми́лостиве: Ты́ бо еди́н еси́ понесы́й неду́ги ро́да на́шего, и Тебе́ еди́наго ве́мы терпели́ваго и милосе́рдаго, и ми́лостиваго Врача́ ду́ш и теле́с Христа́ Бо́га на́шего, наводя́щаго неду́ги, и па́ки возставля́ющаго, и подава́ющаго проще́ние ка́ющимся о согреше́ниих, еди́не Милосе́рде и Всеми́лостиве.
Сла́ва, гла́с 7: А́з гре́шный пла́чуся на одре́ мое́м лежа́, проще́ние пода́ждь, Христе́ Бо́же, грехо́м мои́м, я́же от ю́ности моея́ сотвори́х, и от боле́зни мя́ воздви́гни, да сла́влю Тя́ еди́наго всеми́лостиваго ду́ш и теле́с Врача́.
И ны́не: умилосе́рдися, Влады́чице, и воздви́гни мя́ от одра́ боле́зненнаго, кре́пость бо моя́ во мне́ изнемо́же, и ве́сь неча́янием одержи́мь е́смь: Ма́ти Бо́жия Пречи́стая, исцели́ мя неду́гующаго лю́те, Ты́ бо еси́ Помо́щница христиа́ном.
ПЕ́СНЬ 4.
Ирмо́с: Положи́л еси́ к на́м тве́рдую любо́вь Го́споди, Единоро́днаго бо Твоего́ Сы́на за ны́ на сме́рть да́л еси́. Те́мже Ти́ зове́м благодаря́ще: сла́ва си́ле Твое́й Го́споди.
Сти́х: Спаси́ мя ра́ди ми́лости Твоея́.
Тебе́, Тво́рче, мо́лимся, вся́ грехи́ раба́ Твоего́ (или́ рабы́ Твоея́) прости́, не хо́щеши бо сме́рти гре́шнаго: и оживи́ и уздра́ви его́ боле́знующаго (или́ ю́ боле́знующую), да воста́в (или́ воста́вши) послу́жит Ти́, испове́дая (или́ испове́дающи) с на́ми Твою́ благода́ть.
Сти́х: Я́ко не́сть в сме́рти помина́яй Тебе́, во а́де же кто́ испове́стся Тебе́.
Уже́ отча́яннаго лю́тым неду́гом и к сме́рти прибли́жившагося возврати́, Христе́, в живо́т, и да́ждь пла́чущим утеше́ние, да вси́ прославля́ют Твоя́ свята́я чудеса́.
Сла́ва: Сле́зы Манасси́ины, ниневи́тян покая́ние, и Дави́дово испове́дание прии́м, вско́ре си́х спа́сл еси́: и на́ша моли́твы ны́не приими́, благосе́рде Го́споди, и пода́ждь здра́вие боля́щему (или́ боля́щей), о не́мже (или́ о не́йже) Тя́ мо́лим.
И ны́не: Пода́ждь на́м Твою́ ми́лость, Госпоже́, всегда́ на Тя́ наде́ющимся: и испроси́ здра́вие боля́щему (или́ боля́щей), враче́бнеи Твои́ ру́це, с Предте́чею, Богоро́дице, ко Христу́ Бо́гу простира́ющи.
Пе́снь 5.
Ирмо́с: На земли́ неви́димый яви́лся еси́, и челове́ком во́лею сожи́л еси́ Непостижи́мый, и к Тебе́ у́тренююще, воспева́ем Тя́, Человеколю́бче.
Сти́х: Утруди́хся воздыха́нием мои́м.
Дще́рь Иаи́рову уже́ уме́ршую я́ко Бо́г оживи́л еси́: и ны́не возведи́, Христе́ Бо́же, от вра́т сме́ртных боля́щаго (или́ боля́щую), Ты́ бо еси́ все́м пу́ть Живота́.
Сти́х: Измы́ю на вся́ку но́щь ло́же мое́, слеза́ми мои́ми посте́лю мою́ омочу́.
Сы́на вдови́ча оживи́в, Спа́се, тоя́ сле́зы преложи́л еси́ на ра́дость: и ны́не спаси́ неду́гом тле́ющаго раба́ Твоего́ (или́ тле́ющую рабу́ Твою́), да и на́ша ско́рбь и боле́знь на ра́дость пре́йдет.
Сла́ва: О́гненная боле́знь иногда́, Христе́, те́щи Петро́вы прикоснове́нием Твоея́ руки́ исцеле́: и ны́не та́яжде всеси́льная Твоя́ десни́ца да возста́вит боля́щаго раба́ Твоего́ (или́ боля́щую рабу́ Твою́), да воста́в (или́ воста́вши), я́коже и сия́, послу́жит Тебе́.
И ны́не: В ско́рби су́ще гре́шнии, и не иму́ще к Бо́гу дерзнове́ния, к Тебе́, Пречи́стая Богома́ти, вопие́м: моли́ Сы́на Твоего́ пода́ти боля́щему (или́ боля́щей) здра́вие душе́вное же и теле́сное.
ПЕ́СНЬ 6.
Ирмо́с: Бе́здна после́дняя грехо́в обы́де мя́, и исчеза́ет ду́х мо́й: но простры́й, Влады́ко, высо́кую Твою́ мы́шцу, я́ко Петра́ мя́, упра́вителю, спаси́.
Сти́х: Смяте́ся от я́рости о́ко мое́.
Бе́здну ми́лости име́яй, Христе́ Бо́же, внуши́ моле́ние рабо́в Твои́х, и я́коже Петро́м Тави́фу воскреси́л еси́, си́це и ны́не в боле́зни лежа́щаго (или́ лежа́щую) воздви́гни, послу́шав церко́вныя моли́твенники.
Сти́х: Обетша́х во все́х вразе́х мои́х.
Врачу́ ду́ш и теле́с на́ших, понесы́й неду́ги всего́ ми́ра, Христе́, Ене́а Петро́м исцели́вый и Евти́ха Па́влом воскреси́вый, и ны́не боля́щаго (или́ боля́щую) исцели́, святы́х апо́стол моли́твами.
Сла́ва: Преложи́, Христе́, на ра́дость рыда́ние, о неду́жном ны́не скорбя́щих: да Твою́ получи́вше ми́лость, вни́дем в до́м Тво́й со обетова́нными да́ры, сла́вяще Тя́ со Отце́м и Ду́хом во Еди́нем Существе́ Неразде́льнаго Бо́га.
И ны́не: Прииди́те, о дру́зи, припаде́м к Бо́жией Ма́тери, Та́ бо и́мать вла́сть неду́жныя исцеля́ти с безме́здникома вку́пе, духо́вным помазу́юще моли́тв Свои́х богоприя́тных еле́ем.
Посе́м же а́бие иере́й, или́ диа́кон, глаго́лет ектению́:
Па́ки и па́ки: Заступи́, спаси́, и про́чая.
Возгла́с: Я́ко Ты́ еси́ Ца́рь ми́ра, благоутро́бия пучи́на, и ми́лости Исто́чник, и Спа́с душа́м на́шим, и Тебе́ сла́ву возсыла́ем, со безнача́льным Твои́м Отце́м, и Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
А́бие же пою́т, или́ чту́т, конда́к, гла́с 2:
На одре́ боле́зни лежа́щаго (или́ лежа́щую), и сме́ртною ра́ною уя́звленнаго (или́ уя́звленную), я́коже дре́вле воздви́гл еси́, Спа́се, Петро́ву те́щу и я́коже разсла́бленнаго на одре́ носи́маго, и ны́не, Милосе́рде, посети́ и исцели́: Ты́ бо еди́н еси́ боле́зни и неду́ги ро́да на́шего понесы́й, и вся́ моги́й, я́ко Многоми́лостив.
Та́же иере́й, или́ диа́кон, глаго́лет: Во́нмем. Иере́й: Ми́р все́м. Ли́к: И ду́хови твоему́.
Проки́мен, гла́с 1: Исцели́ мя́, Го́споди, я́ко смято́шася ко́сти моя́, и душа́ моя́ смяте́ся зело́. Сти́х: Поми́луй мя́, Го́споди, я́ко не́мощен е́смь.
Диа́кон: Го́споду помо́лимся. Ли́к: Го́споди поми́луй.
Свяще́нник возглаша́ет:
Я́ко Свя́т еси́, Бо́же на́ш, и во святы́х почива́еши, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И пою́т: Вся́кое дыха́ние да хва́лит Го́спода. Сти́х: Хвали́те Бо́га во святы́х Его́, хвали́те Его́ во утверже́нии си́лы Его́. И посе́м возглаша́ет диа́кон:
И о сподо́битися на́м слы́шанию Свята́го Ева́нглиа Го́спода Бо́га мо́лим.
Ли́к: Го́споди поми́луй, три́жды.
Диа́кон: Прему́дрость, про́сти услы́шим Свята́го Ева́нглиа.
Свяще́нник: Ми́р все́м.
Лю́дие: И ду́хови твоему́.
И а́бие: От Иоа́нна (или́ Луки́, или́ Матфе́а) Свята́го Ева́нглиа чте́ние.
Ли́к: Сла́ва Тебе́, Го́споди, сла́ва Тебе́.
Диа́кон: Во́нмем.
Иере́й же чте́т, а́ще му́жеский по́л е́сть больны́й, Ева́нглие сие́. А́ще в це́ркви, на престо́ле, а́ще же в до́му, над главо́ю больна́го:
Глава́ 4. зача́ло 13:
Во вре́мя о́но бе́ не́кий царе́в му́ж, его́же сы́н боля́ше в Капернау́ме. Се́й слы́шав, я́ко Иису́с прии́де от Иуде́и в Галиле́ю, и́де к Нему́ и моля́ше Его́, да сни́дет и исцели́т сы́на его́: име́яше бо умре́ти. Рече́ у́бо Иису́с к нему́: а́ще зна́мений и чуде́с не ви́дите, не и́мате ве́ровати. Глаго́ла к нему́ царе́в му́ж: Го́споди, сни́ди, пре́жде да́же не у́мрет отроча́ мое́. Глаго́ла ему́ Иису́с: иди́, сы́н тво́й жи́в е́сть. И ве́рова челове́к словеси́, е́же рече́ ему́ Иису́с, и идя́ше. А́бие же входя́щу ему́, се́, раби́ его́ срето́ша его́, и возвести́ша ему́, глаго́люще, я́ко сы́н тво́й жи́в е́сть. Вопроша́ше у́бо от ни́х о часе́, в кото́рый легча́е ему́ бы́сть, и ре́ша ему́, я́ко вчера́ в ча́с седмы́й оста́ви его́ о́гнь. Разуме́ же оте́ц, я́ко то́й бе́ ча́с, во́ньже рече́ ему́ Иису́с, я́ко сы́н тво́й жи́в е́сть: и ве́рова са́м и ве́сь до́м его́. Сие́ па́ки второ́е зна́мение сотвори́ Иису́с, прише́д от Иуде́и в Галиле́ю.
А́ще же жена́ е́сть больна́я, в дому́ над главо́ю ея́, в це́ркви же на престо́ле, сие́ Ева́нглие глаго́лет:
От Луки́, глава́ 4, зача́ло 16.
Во вре́мя о́но вни́де Иису́с в до́м Си́монов: те́ща же Си́монова бе́ одержи́ма огне́м ве́лиим: и моли́ша Его́ о не́й. И ста́в над не́ю, запрети́ огню́, и оста́ви ю́: а́бие же воста́вши служа́ше и́м. Заходя́щу же со́лнцу, вси́, ели́цы име́яху боля́щия неду́ги разли́чными, привожда́ху и́х к Нему́: О́н же на еди́наго коего́ждо и́х ру́це возло́жь, исцеля́ше и́х.
А́ще же деви́ца е́сть больна́я, сие́ Ева́нглие глаго́лет:
От Матфе́а, глава́ 9. Зача́ло 32.
Во вре́мя о́но кня́зь не́кий прише́д ко Иису́су кла́няшеся Ему́, глаго́ля, я́ко дщи́ моя́ ны́не у́мре: но прише́д возложи́ на ню́ ру́ку Твою́, и оживе́т. И воста́в Иису́с по не́м и́де, и ученицы́ Его́. И се́, жена́ кровоточи́ва двана́десяте ле́т, присту́пльши созади́, прикосну́ся воскри́лию ри́зы Его́, глаго́лаше бо в себе́: а́ще то́кмо прикосну́ся ри́зе Его́, спасе́на бу́ду. Иису́с же обра́щься и ви́дев ю́, рече́: дерза́й, дщи́, ве́ра твоя́ спасе́ тя. И спасе́на бы́сть жена́ от часа́ того́. И прише́д Иису́с в до́м кня́жь, и ви́дев сопцы́ и наро́д мо́лвящь, глаго́ла и́м: отиди́те, не у́мре бо деви́ца, но спи́т. И руга́хуся ему́. Егда́ же изгна́н бы́сть наро́д, вше́д я́т ю́ за ру́ку: и воста́ деви́ца. И изы́де ве́сть сия́ по все́й земли́ то́й.
Ли́к: Сла́ва Тебе́, Го́споди:
И а́бие пою́т сия́:
Сла́ва: Моли́твами все́х святы́х, Ми́лостиве, очи́сти мно́жества согреше́ний на́ших.
И ны́не: Моли́твами Богоро́дицы, ми́лостиве, очи́сти мно́жества согреше́ний на́ших.
Та́же: Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́.
И стихи́ру сию́, гла́с 6: Не оста́ви на́с тщи́х во упова́нии на́шем, Бо́же преми́лостивый, но приими́ я́ко Влады́ка моле́ния рабо́в Твои́х: ско́рби бо обдержа́т ны́, о боле́знующем рабе́ Твое́м (или́ о боле́знующей рабе́ Твое́й): прибе́жища же не стяжа́хом нигде́же в беда́х на́ших, утеше́ния не и́мамы, ниже́ по́мощи, ра́зве Тебе́, Тво́рче ми́ра, Упова́ние и Спасе́ние ве́рным: те́м к Тебе́ припа́даем и смире́нно мо́лим, воздви́гни ско́ро от одра́ боле́зни, на́ми ны́не Тебе́ приле́жно моля́щагося (или́ моля́щуюся), и изба́ви его́ (или́ ю́) от вся́каго зла́го обстоя́ния.
Посе́м же иере́й, или́ диа́кон глаго́лет:
Спаси́ Бо́же лю́ди Твоя́, и благослови́ достоя́ние Твое́; посети́ ми́р Тво́й ми́лостию и щедро́тами, возвы́си ро́г Христиа́н правосла́вных, и низпосли́ на ны́ ми́лости Твоя́ бога́тыя, моли́твами Всепречи́стыя Влады́чицы на́шея Богоро́дицы и Присноде́вы Мари́и; си́лою Честна́го и Животворя́щаго Креста́; предста́тельствы Честны́х Небе́сных Си́л Безпло́тных; честна́го, сла́внаго Проро́ка, Предте́чи и Крести́теля Иоа́нна; святы́х сла́вных и всехва́льных апо́стол; и́же во святы́х оте́ц на́ших, и вселе́нских вели́ких учи́телей и святи́телей, Васи́лиа Вели́каго, Григо́риа Богосло́ва и Иоа́нна Златоу́стаго; и́же во святы́х отца́ на́шего Никола́а архиепи́скопа Мирлики́йскаго, Чудотво́рца; святы́х равноапо́стольных Мефо́диа и Кири́лла, учи́телей слове́нских; святы́х равноапо́стольных вели́каго кня́зя Влади́мира и вели́кия княги́ни О́льги; и́же во святы́х оте́ц на́ших, святи́теля Михаи́ла, пе́рваго митрополи́та Ки́евскаго; первосвяти́телей Моско́вских и всея́ Руси́, Петра́, Алекси́а, Ио́ны, Мака́риа, Фили́ппа, И́ова, Ермоге́на и Ти́хона; митрополи́тов Моско́вских Филаре́та, Инноке́нтиа и Мака́риа; святи́телей и́мярек [епархиа́льных]; святы́х сла́вных и добропобе́дных му́чеников; новому́чеников и испове́дников росси́йских Влади́мира, митрополи́та Ки́евскаго; Вениами́на, митрополи́та Петрогра́дскаго; Петра́, митрополи́та Крути́цкаго; Иларио́на, архиепи́скопа Вере́йскаго; святы́х ца́рственных страстоте́рпцев; преподо́бному́чениц вели́кия княги́ни Елисаве́ты и и́нокини Варва́ры; преподо́бных и богоно́сных оте́ц на́ших; преподо́бных оте́ц ста́рцев О́птинских; святы́х пра́ведных Иоа́нна Кроншта́дтскаго и Алекси́а Моско́вскаго; святы́х блаже́нных Ксе́нии Петербу́ргския и Матро́ны Моско́вския; святы́х и пра́ведных богооте́ц Иоаки́ма и А́нны, и свята́го [и́мярек, его́же е́сть хра́м] и все́х святы́х. Мо́лим Тя́, многоми́лостиве Го́споди, услы́ши на́с гре́шных, моля́щихся Тебе́, и поми́луй на́с.
Ли́к: Го́споди поми́луй, 12.
Возгла́с: Ми́лостию и щедро́тами и человеколю́бием Единоро́днаго Твоего́ Сы́на, с Ни́мже благослове́н еси́, со Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в, ами́нь.
ПЕ́СНЬ 7.
Ирмо́с: Пре́жде о́бразу злато́му, перси́дскому чти́лищу, о́троцы не поклони́шася, трие́ пою́ще посреде́ пещи́: отце́в Бо́же благослове́н еси́.
Сти́х: Отступи́те от Мене́, вси́ де́лающии беззако́ние.
Креста́ Твоего́, Го́споди, животво́рнаго, и́мже сме́рть поги́бе, и ме́ртвии оживотворе́ни бы́ша, Боже́ственным зна́мением, ны́не боля́щаго (или́ боля́щую) воздви́гни, я́коже при Еле́не уме́ршую деви́цу.
Сти́х: Я́ко услы́ша Госпо́дь гла́с пла́ча моего́.
До́лгую, Го́споди, и лю́тую боле́знь И́овлю на гно́ищи в че́рвиях седя́щаго, и благода́рне моля́щагося сло́вом исцели́л еси́: и ны́не боле́знующаго (или́ боле́знующую) и на́ми моля́щагося (или́ моля́щуюся) Тебе́, я́ко бла́г, исцели́ неви́димо моли́твами святы́х Твои́х.
Сла́ва: Вси́ ве́мы, я́ко вся́ко умре́ти на́м е́сть, Тебе́ Бо́гу та́ко изво́лившу: но на ма́лое вре́мя, ми́лостиве, здра́вие про́сим боля́щему (или́ боля́щей), премени́ от сме́рти того́ (или́ ту́) на живо́т, пода́ждь скорбя́щим утеше́ние.
И ны́не: Посо́бствуй и помози́ на́шей нищете́, Богоро́дице, Ты́ ве́си вре́мя и ча́с, когда́ умоли́ти Сы́на Твоего́ и Бо́га на́шего пода́ти здра́вие боля́щему (или́ боля́щей) и проще́ние все́х согреше́ний.
ПЕ́СНЬ 8.
Ирмо́с: Служи́ти Живо́му Бо́гу в Вавило́не о́троки претерпе́вше, о Мусики́йских орга́нех неради́ша, и посреде́ пла́мене стоя́ще, благоле́пную пе́снь воспева́ху, глаго́люще: благослови́те, вся́ дела́ Госпо́дня, Го́спода.
Сти́х: Услы́ша Госпо́дь моле́ние мое́.
Наказу́я наказа́л еси́, Влады́ко, боле́знию раба́ Твоего́ (или́ рабу́ Твою́), и ско́ро исцели́, ми́лостиве Христе́ Бо́же: и еще́ сме́рти не преда́ждь су́дне, да Тебе́ покая́нием возда́ст: Са́м бо ре́кл еси́: не хощу́ сме́рти гре́шнаго.
Сти́х: Госпо́дь моли́тву мою́ прия́т.
Го́споди ми́лостиве, Твоя́ пресла́вная чудеса́ и до на́с ны́не да дости́гнут: бе́сы прожени́, неду́ги и ра́ны исцели́, боле́зни уврачу́й, потво́ры и чародея́ния: и вся́кия ра́ны изба́ви ны́.
Сла́ва: Запрети́вый, Христе́, морски́м ве́тром, и стра́х ученико́в на ра́дость преложи́вый, запрети́ и ны́не тя́жким боле́знем, тружда́ющим Твоего́ раба́ (или́ Твою́ рабу́): да вси́ возвесели́мся, хва́ляще Тя́ во ве́ки.
И ны́не: Изба́ви, Богоро́дице, от обыше́дших на́с печа́лей, бе́д же и скорбе́й, и все́х разли́чных неду́гов, отра́вы и чародея́ний, и уро́ков разли́чных челове́к, и напра́сныя сме́рти, мо́лимся.
ПЕ́СНЬ 9.
Ирмо́с: На Сина́йстей горе́ ви́де Тя́ глубину́ Моисе́й, неопа́льно О́гнь Божества́ заче́ншую во чре́ве. Дании́л же Тя́ ви́де, Го́ру несеко́мую, Же́зл прозя́бший, Иса́иа взыва́ше, от ко́рене Дави́дова.
Сти́х: Да постыдя́тся и смяту́тся вси́ врази́ мои́.
Исто́чниче жи́зни, Пода́телю ми́лости, Христе́, не отврати́ лица́ Твоего́ от на́с, но облегчи́ боле́зни, утружде́нному боле́знию, и воздви́гни его́, я́коже Фадде́ом А́вгаря: да при́сно Тебе́ сла́вит со Отце́м и Ду́хом Святы́м Еди́наго Бо́га.
Сти́х: Да возвратя́тся и устыдя́тся зело́ вско́ре.
Ева́нгльскому ве́рующе глаго́лу, Твое́ и́щем обеща́ние, Христе́, проси́те бо, ре́кл еси́, и да́стся ва́м: те́м ны́не прося́ще мо́лим Тя́: возста́ви от одра́ здра́ва лю́тым пове́рженнаго неду́гом: да Тя́ с на́ми вку́пе велича́ет.
Сла́ва: Уму́ченый неду́гом, и вну́трь неви́димыми ра́нами Тебе́, Христе́, на́ми вопие́т, не ра́ди на́с, Го́споди, вси́ бо есмы́ по́лны грехо́в, но ма́терними и предте́чи Твоего́ моли́твами, пода́ждь исцеле́ние боля́щему (или́ боля́щей).
И ны́не: Бо́жия Ма́ти Пречи́стая, со все́ми святы́ми призыва́ем Тя́, со А́нгелы и Арха́нгелы, с проро́ки и патриа́рхи, со апо́столы и святи́тели, с преподо́бными и пра́ведными, моли́ся Христу́ Бо́гу на́шему пода́ти здра́вие боля́щему: да Тя́ вси́ велича́ем.
Посе́м: Досто́йно е́сть: Трисвято́е по О́тче на́ш: Тропари́ сия́, гла́с 6:
Поми́луй на́с, Го́споди, поми́луй на́с: Сла́ва: Го́споди, поми́луй на́с: И ны́не: Милосе́рдия две́ри отве́рзи на́м, благослове́нная Богоро́дице:
А́бие же по си́х иере́й или́ диа́кон глаго́лет ектению́ сию́:
Поми́луй на́с, Бо́же:
Еще́ мо́лимся Тебе́, Всеми́лостивому Го́споду, я́коже Езеки́ины сле́зы, Манасси́ино и Ниневи́тян покая́ние, и Дави́дово испове́дание прия́л еси́, и ско́ро те́х поми́ловал еси́, и на́ша во умиле́нии приноси́мыя Ти́ мольбы́, приими́, Всеблаги́й Царю́, и я́ко ще́др поми́луй лю́те боля́щаго раба́ Твоего́ (или́ лю́те боля́щую рабу́ Твою́), здра́вие ему́ (или́ е́й) да́руя, со слеза́ми мо́лим Ти ся, Исто́чниче жи́зни и безсме́ртия, услы́ши и ско́ро поми́луй.
Диа́кон же возглаша́ет: Па́ки и па́ки со умиле́нием, коле́на прекло́нше, Го́споду помо́лимся.
Ли́к: Го́споди, поми́луй, три́жды.
Иере́й же со все́ми предстоя́щими, коле́на прекло́нше, со вся́ким внима́нием и умиле́нием глаго́лет моли́тву сию́:
Бо́же си́льный и ми́лостивый, вся́ стро́яй на спасе́ние ро́да на́шего, при́зри, смире́нно мо́лим Тя́, на смире́нную мольбу́ на́шу, и ми́лостивно посети́ раба́ Твоего́ (или́ рабу́ Твою́), и́мярек, нарица́ющаго (или́ нарица́ющую) и́мя Христа́ Твоего́, и отпусти́ и прости́ ему́ (или́ е́й) вся́ согреше́ния во́льная и нево́льная, и́миже Твою́ благода́ть прогне́ва, и Твою́ я́рость раздражи́: вся́к же неду́г его́ (или́ ея́) теле́сный исцели́, и вся́кое наше́ствие неприя́зненное дале́че от него́ (или́ от нея́) сотвори́: воздви́гни его́ (или́ ю́) от одра́ боле́зненнаго, и да́руй его́ здра́ва (или́ ю́ здра́ву) душе́ю и те́лом Це́ркви твое́й святе́й, до́брыми де́лы, и словесы́ благи́ми сла́вяща (или́ сла́вящу) со все́ми ве́рными Твои́ми и́мя Христа́ Твоего́: с ни́мже благослове́н еси́ с Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в. Ли́к: Ами́нь.
А́бие же, воста́в, твори́т отпу́ст, ре́к: Прему́дрость. Ли́к: Честне́йшую херуви́м: Иере́й: Сла́ва тебе́, Христе́ Бо́же, упова́ние на́ше, сла́ва Тебе́.
Ли́к: Сла́ва, и ны́не: Го́споди поми́луй, три́жды. Благослови́.
Иере́й же глаго́лет отпу́ст се́й:
Христо́с И́стинный Бо́г на́ш, моли́твами Пречи́стыя Своея́ Ма́тере, свята́го сла́внаго проро́ка, Предте́чи и Крести́теля Иоа́нна, святы́х сла́вных и всехва́льных апо́столов, святы́х и безме́здных враче́в Космы́ и Дамиа́на и все́х святы́х свои́х, поми́лует и спасе́т на́с и раба́ Своего́ (или́ рабу́ Свою́) и́мярек я́ко Бла́г и Человеколю́бец.
Посе́м же а́ще изво́лят пою́т или́ чту́т:
При́зри на моле́ния Твои́х ра́б, Всенепоро́чная:
И отхо́дят во своя́ си благодаря́ще Бо́га.
После́дование ма́лаго освяще́ния хра́ма 
_Компиляция по различным печатным источникам, оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев._
Поставля́ется столе́ц посреде́ це́ркве, па́волокою покрове́нный, на обы́чном ме́сте, и вода́ в сосу́де: архиере́й же, держя́ в руце́ честны́й кре́ст с василки́, и Ева́нглие, предъиду́щу ему́ диа́кону с кади́льницею, и двема́ свещено́сцема со свеща́ми. Прише́д же пред столе́ц, полага́ет на не́м кре́ст и Ева́нглие, и взе́м кади́льницу кади́т во́ду крестообра́зно, и начина́ет обы́чно.
Протодиа́кон: Благослови́, преосвяще́ннейший влады́ко.
Архиере́й: Благослове́н Бо́г на́ш: Ли́к: Ами́нь. И пою́т: Царю́ Небе́сный:
Протодиа́кон: Бо́г Госпо́дь, и яви́ся на́м: три́жды.
И тропа́рь хра́ма.
Сла́ва, и ны́не: обновле́ния, гла́с 4:
Я́коже вы́шния тве́рди благоле́пие, и ни́жнюю споказа́л еси́ красоту́ свята́го селе́ния сла́вы Твоея́ Го́споди, утверди́ сие́ во ве́к ве́ка, и приими́ на́ша в не́м непреста́нно приноси́мая Тебе́ моле́ния Богоро́дицею, все́х Животе́ и Воскре́сние.
Кадя́щу же архиере́ю хра́м, пое́т ли́к тропари́ сия́, гла́с 6:
Е́же ра́дуйся а́нгелом прии́мшая, и ро́ждшая Зижди́теля Твоего́, Де́во, спаса́й Тя́ велича́ющия.
Воспева́ем Сы́на Твоего́ Богоро́дице, и вопие́м: Пречи́стая Влады́чице, вся́кия беды́ изба́ви рабы́ Твоя́.
Царе́м, проро́ком и апо́столом, и му́чеником Ты́ еси́ Похвала́, и Предста́тельница ми́ру, Всенепоро́чная.
Неду́гов, и вся́ких боле́зней, и бе́д на́с свободи́, к свяще́нному Твоему́ покро́ву прибега́ющих.
Сла́ва: Отца́ и Сы́на славосло́вим, и Ду́ха Свята́го, глаго́люще: Тро́ице Свята́я, спаси́ ду́ши на́ша.
И ны́не: Неизрече́нно в после́дняя заче́ншая, и ро́ждшая Созда́теля Твоего́, Де́во, спаса́й Тя́ велича́ющия.
Та́же: Милосе́рдия две́ри отве́рзи на́м Благослове́нная Богоро́дице, наде́ющиися на Тя́ да не поги́бнем, но да изба́вимся Тобо́ю от бе́д: Ты́ бо еси́ спасе́ние ро́да христиа́нскаго.
Та́же, протодиа́кон: Го́споду помо́лимся.
Возгла́с: Я́ко свя́т еси́ Бо́же на́ш:
Ли́к: Ами́нь.
Та́же настоя́щия тропари́, гла́с 6:
Ны́не наста́ вре́мя все́х освяща́ющее, и пра́ведный на́с жде́т Судия́, но обрати́ся душе́ к покая́нию, я́ко блудни́ца зову́щи со слеза́ми: Го́споди, поми́луй мя́.
Вода́ми одожди́вый Христе́ исто́чник исцеле́ний, во всечестне́м хра́ме Де́вы дне́сь, Твоего́ благослове́ния окропле́нием, отгоня́еши неду́ги немощству́ющих, Врачу́ ду́ш и теле́с на́ших.
Де́ва родила́ еси́ неискусобра́чная и Де́во пребыла́ еси́ Ма́ти Безневе́стная, Богоро́дице Мари́е, Христа́ Бо́га на́шего моли́ спасти́ся на́м.
Пресвята́я Богоро́дице Де́во, ру́к на́ших дела́ испра́ви, и проще́ние прегреше́ний на́ших испроси́, внегда́ пе́ти на́м а́нгельское пе́ние:
Святы́й Бо́же, Святы́й Кре́пкий, Святы́й Безсме́ртный, поми́луй на́с.
Отпе́вше же по обы́чаю, и по трисвято́м протодиа́кон глаго́лет: Во́нмем.
Архиере́й: Ми́р все́м.
Ли́к: И ду́хови твоему́.
Чте́ц, проки́мен, гла́с 3:
Госпо́дь Просвеще́ние мое́, и Спаси́тель мо́й, кого́ убою́ся?
Сти́х: Госпо́дь Защи́титель живота́ моего́, от кого́ устрашу́ся?
Апо́стол к евре́ом, зача́ло 306.
Бра́тие, святя́й и освяща́емии, от Еди́наго вси́; ея́же ра́ди вины́ не стыди́тся бра́тию нарица́ти и́х, глаго́ля: Возвещу́ и́мя Твое́ бра́тии Мое́й, посреде́ це́ркве воспою́ Тя́. И па́ки: А́з бу́ду наде́яся На́нь. И па́ки: се́ А́з и де́ти, я́же Ми́ да́л е́сть Бо́г. Поне́же у́бо де́ти приобщи́шася пло́ти и кро́ви, и То́й прии́скренне приобщи́ся те́хже, да сме́ртию упраздни́т иму́щаго держа́ву сме́рти, си́речь диа́вола. И изба́вит си́х ели́цы стра́хом сме́рти чрез все́ житие́ пови́нни бе́ша рабо́те. Не от А́нгел у́бо когда́ прие́млет, но от се́мене Авраа́мова прие́млет. Отню́дуже до́лжен бе́ по всему́ подо́битися бра́тии, да ми́лостив бу́дет и ве́рен Первосвяще́нник, я́же к Бо́гу, во е́же очи́стити грехи́ людски́я. В не́мже бо пострада́, Са́м искуше́н бы́в, мо́жет и искуша́емым помощи́.
Архиере́й: Ми́р ти́.
Аллилу́иа. Гла́с 6.
Сти́х 1: Отры́гну се́рдце мое́ сло́во бла́го.
Сти́х 2: Глаго́лю а́з дела́ моя́ Царе́ви.
Ева́нглие от Иоа́нна, зача́ло 14:
Во вре́мя о́но, взы́де Иису́с во Иерусали́м. Е́сть же во Иерусали́мех на О́вчей купе́ли, я́же глаго́лется евре́йски Вифесда́, пя́ть притво́р иму́щи. В те́х слежа́ше мно́жество боля́щих, слепы́х, хромы́х, сухи́х, ча́ющих движе́ния воды́. А́нгел бо Госпо́день на вся́ко ле́то схожда́ше в купе́ль, и возмуща́ше во́ду: и и́же пе́рвее вла́зяше по возмуще́нии воды́, здра́в быва́ше, яце́мже неду́гом одержи́мь быва́ше.
Та́же протодиа́кон ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О новосозда́ннем хра́ме се́м:
О вели́ком господи́не и отце́ на́шем:
О богохрани́мей стране́ на́шей, власте́х, во́инстве и наро́де ея́, Го́споду помо́лимся.
(А́ще во учи́лищи: О зде́ нача́льствующих, уча́щих и уча́щихся:)
(А́ще во враче́бнице: О все́х тружда́ющихся и стра́ждущих во враче́бнице се́й:)
О все́х, во сла́ву Бо́жию потруди́вшихся в возсозда́нии и благоле́пнем украше́нии свята́го хра́ма сего́:
О гра́де се́м:
О благорастворе́нии возду́хов:
О пла́вающих, путеше́ствующих:
О е́же освяти́тися вода́м си́м, си́лою и де́йствием, и наи́тием Свята́го Ду́ха:
О е́же снизходи́ти на во́ды сия́ очисти́тельному Пресу́щныя Тро́ицы де́йству:
О е́же бы́ти воде́ се́й цели́тельной ду́ш и теле́с, и вся́кия сопроти́вныя си́лы отгна́тельней:
О е́же низпосла́ти Го́споду Бо́гу благослове́ние Иорда́ново, и освяти́ти во́ды сия́:
О все́х тре́бующих от Бо́га по́мощи и заступле́ния:
О е́же просвети́тися на́м просвеще́нием ра́зума, Единосу́щною Тро́ицею:
Я́ко да Госпо́дь Бо́г на́ш возниспо́слет на́м благода́ть Пресвята́го Своего́ Ду́ха ко освяще́нию возсозда́ннаго хра́ма сего́:
О изба́витися на́м от вся́кия ско́рби:
Заступи́, спаси́, поми́луй:
Пресвяту́ю, Пречи́стую:
Ли́к: Тебе́ Го́споди.
Возгла́с: Я́ко подоба́ет Тебе́ вся́кая сла́ва:
Та́же моли́тву сию́:
Бо́же великоимени́тый, творя́й чудеса́, и́мже не́сть числа́! Прииди́ ны́не к моля́щим Тя́ рабо́м Твои́м, Влады́ко, и посли́ Ду́ха Твоего́ Свята́го, и освяти́ во́ду сию́: [сия́ глаго́ля, благословля́ет во́ду десни́цею три́жды:] и да́руй е́й благослове́ние Иорда́ново и си́лу, вся́ скве́рны очища́ющую и вся́ко ме́сто освяща́ющую. И сподо́би на́с и возсозда́нный хра́м се́й, испо́лнитися освяще́ния Твоего́, воды́ сея́ причаще́нием и кропле́нием.
Возгла́с: Ты́ бо еси́ освяще́ние на́ше, и Тебе́ сла́ву и благодаре́ние и поклоне́ние возсыла́ем, со Безнача́льным Твои́м Отце́м, и Всесвяты́м, Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
Та́же взе́м честны́й кре́ст, благословля́ет во́ды три́жды, крестообра́зно низводя́ и возводя́ и́ пра́во, и поя́ настоя́щий тропа́рь, гла́с 1, три́жды:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я кресто́м Твои́м жи́тельство.
И а́бие протодиа́кон: Го́споду помо́лимся.
Архиере́й же чте́т моли́тву:
Го́споди небесе́ и земли́, И́же Святу́ю Твою́ Це́рковь неизрече́нною прему́дростию основа́вый, и во о́браз А́нгельскаго на Небеси́ служе́ния, свяще́нничества чи́н на земли́ соста́вивый.
При́зри ны́не, Влады́ко великода́рне, ми́лостивым Твои́м о́ком на ны́, недосто́йныя рабы́ Твоя́, во умиле́нии серде́ц соверша́ющия освяще́ние хра́ма сего́, в сла́вном благоле́пии возсозда́ннаго к сла́ве Твое́й и ко утеше́нию люде́й правосла́вных гра́да на́шего (а́ще во учи́лищи: и все́х зде́ нача́льствующих, уча́щих и уча́щихся: а́ще во враче́бнице: и все́х тружда́ющихся и стра́ждущих во враче́бнице се́й).
Вонми́ гла́су моле́ния на́шего и низпосли́ Пресвята́го Твоего́ и покланя́емаго и всеси́льнаго Ду́ха и освяти́ возсозда́нный хра́м се́й и в не́м же́ртвенник се́й в че́сть (и́мярек, его́же е́сть хра́м), я́ко да я́же на не́м соверша́емая священноде́йства во святы́й и пренебе́сный и мы́сленный Тво́й же́ртвенник достиза́ют и благода́ть Твоего́ пречи́стаго прино́сят осене́ния.
Испо́лни, Влады́ко многоми́лостиве, хра́м се́й Твоея́ Боже́ственныя сла́вы, святы́ни и благода́ти. Утверди́ его́ до сконча́ния ве́ка це́л и непоколеби́м и сподо́би в не́м моли́твы, славосло́вия и безкро́вныя же́ртвы всегда́ Тебе́ приноси́ти о все́х лю́дех Твои́х.
Возсозда́вшим же и благоукраси́вшим хра́м се́й оставле́ние согреше́ний пода́ждь: да́руй и́м (а́ще во учи́лищи: и все́м зде́ нача́льствующим, уча́щим и уча́щимся: а́ще во враче́бнице: и все́м тружда́ющимся и стра́ждущим во враче́бнице се́й) вся́ я́же ко спасе́нию проше́ния, здра́вие же и спасе́ние, и во все́м благо́е поспеше́ние, да неосужде́нно покло́нятся Тебе́ Еди́ному И́стинному Бо́гу, и Его́же посла́л еси́ Иису́су Христу́, моли́твами Богоро́дицы, и [и́мярек, его́же е́сть хра́м] и все́х святы́х твои́х, ами́нь.
Я́ко свя́т еси́ Бо́же на́ш, и на святы́х по Тебе́ пострада́вших, честны́х му́ченицех почива́еши, и Тебе́ сла́ву возсыла́ем, Отцу́ и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Та́же кропи́т архиере́й свяще́нною водо́ю олта́рь и солею́ и иконоста́с глаго́люще:
Освяща́ется хра́м се́й окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь.
Кли́рицы же кропя́т сте́ны хра́ма.
Лю́дие же пою́т настоя́щий тропа́рь, гла́с 4:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я Кресто́м Твои́м жи́тельство.
Посе́м:
Протодиа́кон: Прему́дрость:
Ли́к: Преосвяще́ннейший влады́ко благослови́.
Архиере́й: Сы́й благослове́н Христо́с Бо́г на́ш, всегда́, ны́не и при́сно, и во ве́ки веко́в.
Ли́к: Ами́нь. утверди́ Бо́же, святу́ю правосла́вную ве́ру, правосла́вных христиа́н во ве́к ве́ка.
Архиере́й: Пресвята́я Богоро́дице, спаси́ на́с.
Ли́к: Честне́йшую херуви́м:
Архиере́й: Сла́ва Тебе́ Христе́ Бо́же, упова́ние на́ше, сла́ва Тебе́.
Ли́к: Сла́ва, и ны́не: Го́споди поми́луй, три́жды. Преосвяще́ннейший влады́ко благослови́.
Архиере́й твори́т отпу́ст по обы́чаю.
Протодиа́кон: Вели́кому господи́ну и отцу́ на́шему Святе́йшему Патриа́рху Моско́вскому и всея́ Руси́ (и́мярек) со все́ю его́ богоспаса́емою всеросси́йскою па́ствою, и господи́ну на́шему преосвяще́ннейшему митрополи́ту (или́ архиепи́скопу, или́ епи́скопу) [и́мярек, его́же о́бласть], богохрани́мей стране́ на́шей, власте́м, во́инству и наро́ду ея́, (а́ще во учи́лищи: и все́м зде́ нача́льствующим, уча́щим и уча́щимся: а́ще во враче́бнице: и все́м тружда́ющимся и стра́ждущим во враче́бнице се́й), все́м потруди́вшимся в возсозда́нии и благоле́пнем украше́нии свята́го хра́ма сего́ и все́м правосла́вным христиа́ном мно́гая ле́та.
И пое́т ли́к: Мно́гая ле́та, три́жды.
Чи́н ма́лаго освяще́ния воды́ в кра́тце 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
_Исто́чник: Тре́бник. Ри́м. 1980_
Нача́ло обы́чное. И по О́тче на́ш: пою́т три́жды тропа́рь се́й, гла́с 7-й:
С Небесе́ посли́ благода́ть, Жизнода́вче, и во́ду сию́ освяти́, и все́м скве́рнам яви́ ю́ бы́ти очище́ние.
Посе́м диа́кон: Го́споду помо́лимся.
Ли́к: Го́споди поми́луй.
И иере́й чте́т над водо́ю моли́тву сию́:
Бо́же великоимени́тый, О́тче Го́спода на́шего Иису́са Христа́, творя́й чудеса́ еди́н, и́мже не́сть числа́: Его́же гла́с на вода́х мно́гих, Его́же ви́девше во́ды убоя́шася, и смято́шася бе́здны и мно́жество шу́ма во́д: Его́же путие́ в мо́ри и стези́ в вода́х мно́гих, и стопы́ Твоя́ не позна́ются: и́же креще́нием Единоро́днаго Сы́на Твоего́ воплоще́ннаго, и сни́тием На́нь Пресвята́го Ду́ха в виде́нии го́лубя и Твои́м оте́ческим гла́сом Иорда́нския струи́ освяти́л еси́: Тебе́ ны́не смире́нно недосто́йнии раби́ Твои́ мо́лим и ми́ли ся де́ем, посли́ благода́ть Пресвята́го Ду́ха на во́ду сию́, и небе́сным Твои́м благослове́нием благослови́, очи́сти и освяти́ ю́, и да́руй е́й благода́ть и благослове́ние Иорда́ново и си́лу, вся́ скве́рны очища́ющую, и вся́к неду́г исцеля́ющую, и бесо́в и все́х наве́тов и ко́зней и́х прогони́тельную. И яви́ ю́ си́лою, де́йством и благода́тию Пресвята́го Ду́ха, бы́ти все́м от нея́ с ве́рою пию́щым, прие́млющым же и кропя́щымся рабо́м Твои́м грехо́в оставле́ние, измене́ние страсте́м, прогна́ние вся́каго зла́, умноже́ние доброде́телей, боле́знем исцеле́ние, домово́м же и вся́кому ме́сту освяще́ние и благослове́ние губи́тельных же и вся́ких злотво́рных возду́хов отгна́ние, и благода́ти Твоея́ присвое́ние. Я́ко Ты́ еси́ благословля́яй и освяща́яй вся́ческая, Бо́же на́ш, и Тебе́ сла́ву возсыла́ем, с Единоро́дным Твои́м Сы́ном, и с Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́ша Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Приклони́ Го́споди у́хо Твое́, и услы́ши мя́, во́ды Иорда́нския явле́нием Христа́ Твоего́ освяти́вый: и благослови́ все́х на́с, преклоне́нием своея́ вы́и зна́менающих Тебе́ повинове́ние, и сподо́би на́с испо́лнитися Твоего́ освяще́ния, воды́ сея́ причаще́нием: и да бу́дет на́м во здра́вие душа́м и телесе́м.
И возглаша́ет:
Ты́ бо еси́ Освяще́ние на́ше, и Тебе́ сла́ву возсыла́ем, со Единоро́дным Твои́м Сы́ном, и Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
И нача́льствуяй же взе́м кре́ст, погружа́ет его́ во воде́ крестообра́зно, поя́ тропа́рь, гла́с 1–й:
Спаси́ Го́споди лю́ди Твоя́, и благослови́ достоя́ние Твое́, побе́ды благове́рным царе́м на сопроти́вныя да́руя, и Твое́ сохраня́я кресто́м Твои́м жи́тельство.
Три́жды.
И отпу́ст.
Чи́н ма́лаго освяще́ния воды́ в кра́тце 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Нача́ло обы́чное. И по О́тче на́ш: пою́т три́жды тропа́рь се́й, гла́с 7–й:
С Небесе́ посли́ благода́ть, Жизнода́вче, и во́ду сию́ освяти́, и все́м скве́рнам яви́ ю́ бы́ти очище́ние.
Посе́м диа́кон: Го́споду помо́лимся.
Ли́к: Го́споди поми́луй.
И иере́й чте́т над водо́ю моли́тву сию́:
Бо́же Великоимени́тый, творя́й чудеса́, и́мже не́сть числа́! Прииди́ ны́не к моля́щим Тя́ рабо́м Твои́м, Влады́ко, и посли́ Ду́ха Твоего́ Свята́го, и освяти́ во́ду сию́ [сия́ глаго́ля, благословля́ет во́ду десни́цею три́жды]; и да́ждь пию́щим от нея́ и прие́млющим и кропя́щимся е́ю рабо́м Твои́м премене́ние страсте́м, оставле́ние грехо́в, боле́знем исцеле́ние, и свобожде́ние от вся́каго зла́, утвержде́ние же и освяще́ние домо́м, и очище́ние от вся́кия скве́рны, и наве́та диа́вольскаго отгна́ние. Я́ко благослови́ся и просла́вися пречестно́е и великоле́пое и́мя Твое́, Отца́ и Сы́на и Свята́го Ду́ха, ны́не и при́сно и во ве́ки веко́в.
Ли́к: Ами́нь.
Иере́й: Ми́р все́м.
Ли́к: И ду́хови твоему́.
Диа́кон: Главы́ ва́ша Го́сподеви приклони́те.
Ли́к: Тебе́ Го́споди.
Иере́й же чте́т та́йно моли́тву сию́:
Приклони́ Го́споди у́хо Твое́, и услы́ши ны́, и́же во Иорда́не крести́тися изво́ливый, и освяти́вый во́ды; и благослови́ все́х на́с, и́же преклоне́нием своея́ вы́и назна́менающих рабо́тное воображе́ние; и сподо́би на́с испо́лнитися освяще́ния Твоего́, воды́ сея́ причаще́нием; и да бу́дет на́м Го́споди, во здра́вие души́ и те́ла.
Возгла́с: Ты́ бо еси́ освяще́ние на́ше, и Тебе́ сла́ву и благодаре́ние и поклоне́ние возсыла́ем, со Безнача́льным Твои́м Отце́м, и Всесвяты́м, Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
И нача́льствуяй же взе́м кре́ст, погружа́ет его́ во воде́ крестообра́зно, поя́ тропа́рь, гла́с а҃_й:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я кресто́м Твои́м жи́тельство.
Три́жды.
И отпу́ст.
Благодаре́ние о получе́нии проше́ния и о вся́ком благодея́нии Бо́жии 
_Источник: Православная страница Николая и Елены Андрущенко_ _http://www.orthonord.ru_
Ектениа́: Поми́луй на́с, Бо́же:
Благодаря́ще со стра́хом и тре́петом я́ко раби́ непотре́бнии, Твоему́ благоутро́бию, Спа́се и Влады́ко на́ш Го́споди, о Твои́х благодея́ниих, я́же излия́л еси́ изъоби́льно на рабе́х Твои́х, и припа́даем, и славосло́вие Тебе́ я́ко Бо́гу прино́сим, и умиле́нно вопие́м: изба́ви от все́х бе́д рабы́ Твоя́, и всегда́ я́ко ми́лостив, испо́лни во благи́х жела́ние все́х на́с, приле́жно мо́лимся Ти́, услы́ши и поми́луй.
Я́коже ны́не ми́лостивно услы́шал еси́ моли́твы рабо́в Твои́х, Го́споди, и яви́л еси́ на ни́х благоутро́бие человеколю́бия Твоего́, си́це и в пре́дняя не презира́я, испо́лни во сла́ву Твою́ вся́ блага́я хоте́ния ве́рных Твои́х, и яви́ все́м на́м бога́тую ми́лость Твою́, вся́ на́м согреше́ния презира́я: мо́лимся Ти́, услы́ши и поми́луй.
Благоприя́тно, я́ко кади́ло благово́нное и я́ко ту́чная всесожже́ния, да бу́дет, Всеблаги́й Влады́ко, благодаре́ние сие́ на́ше пред вели́чеством сла́вы Твоея́, и низпосли́ всегда́ я́ко ще́др рабо́м Твои́м бога́тыя ми́лости и щедро́ты Твоя́, и от все́х сопротивле́ний ви́димых и неви́димых враго́в, Це́рковь Твою́ святу́ю, оби́тель сию́, изба́ви, лю́дем же Твои́м все́м безгре́шное со здра́вием долгоде́нствие, и во все́х доброде́телех преспе́яние да́руй, мо́лим Ти ся, Всеще́дрый Царю́, ми́лостивно услы́ши и ско́ро поми́луй.
Моли́тва:
Го́споди Иису́се Христе́ Бо́же на́ш, Бо́же вся́каго милосе́рдия и щедро́т, Его́же ми́лость безме́рна, и человеколю́бия неизсле́димая пучи́на! Ко Твоему́ вели́честву припа́дающе, со стра́хом и тре́петом я́ко раби́ недосто́йнии, благодаре́ние Твоему́ благоутро́бию о Твои́х благодея́ниих на рабе́х Твои́х [или́: на рабе́ Твое́м, на рабе́ Твое́й] бы́вших, ны́не смире́нно принося́ще, я́ко Го́спода, Влады́ку и Благоде́теля сла́вим, хва́лим, пое́м и велича́ем, и припа́дающе па́ки благодари́м, Твое́ безме́рное и неизрече́нное милосе́рдие смире́нно моля́ще: да я́коже ны́не моле́ния рабо́в Твои́х прия́ти, и ми́лостивно испо́лнити сподо́бил еси́, и во пре́дняя в Твое́й и и́скренняго любви́ и во все́х доброде́телех преспева́ющих, Твоя́ благодея́ния все́х ве́рных Твои́х получи́ти, Це́рковь Твою́ Святу́ю и оби́тель сию́ от вся́каго зла́го обстоя́ния избавля́я, и ми́р и безмяте́жие те́м да́руя, Тебе́ со безнача́льным Твои́м Отце́м, и Пресвяты́м, и Благи́м, и Единосу́щным Твои́м Ду́хом, во Еди́ном Существе́ сла́вимому Бо́гу, всегда́ благодаре́ние приноси́ти, и преблага́я глаго́лати и воспе́ти сподо́биши.
И а́бие велегла́снейше возглаша́ет:
Сла́ва Тебе́ Бо́гу, Благода́телю на́шему, во ве́ки веко́в.
Моле́бное пе́ние о неду́жных мно́гих, или́ о еди́ном
Ектениа́: Поми́луй на́с, Бо́же:
Врачу́ ду́ш и теле́с, со умиле́нием в се́рдце сокруше́нном к Тебе́ припа́даем, и стеня́ще вопие́м Ти́: исцели́ боле́зни, уврачу́й стра́сти ду́ш и теле́с рабо́в Твои́х [или́: души́ и те́ла раба́ Твоего́, рабы́ Твоея́], и́мярек: и прости́ и́м [или́: ему́, е́й], я́ко благосе́рд, вся́ прегреше́ния, во́льная и нево́льная, и ско́ро воздви́гни от одра́ боле́зни, мо́лим Ти ся, услы́ши и поми́луй.
Не хотя́й сме́рти гре́шных, но е́же обрати́тися, и живы́м и́м бы́ти, пощади́ и поми́луй рабо́в Твои́х [или́: раба́ Твоего́, рабу́ Твою́], и́мярек, ми́лостиве: запрети́ боле́зни, отста́ви всю́ стра́сть, и ве́сь неду́г, и простри́ кре́пкую Твою́ ру́ку, и я́коже Иаи́рову дще́рь, от одра́ боле́зни воздви́гни, и здра́вых [или́: здра́ва, здра́ву] сотвори́, мо́лим Ти ся, услы́ши и поми́луй.
О́гненную боле́знь Петро́вой те́щи прикоснове́нием Твои́м исцели́вый, и ны́не лю́те стра́ждущих рабо́в Твои́х [или́: стра́ждущаго раба́ Твоего́, стра́ждущия рабы́ Твоея́], и́мярек, боле́знь благосе́рдием Твои́м исцели́, здра́вие и́м [или́: ему́, е́й] ско́ро подава́я, приле́жно мо́лим Ти ся, исто́чниче цельба́м, услы́ши и поми́луй.
Езеки́ины сле́зы, Манасси́ино и Ниневи́тян покая́ние, и Дави́дово испове́дание прие́мый и ско́ро те́х поми́ловавый: и на́ша во умиле́нии приноси́мыя Ти́ мольбы́ приими́, Всеблаги́й Царю́, и я́ко ще́др поми́луй лю́те боля́щих рабо́в Твои́х [или́: боля́щаго раба́ Твоего́, боля́щую рабу́ Твою́], и́мярек, здра́вие и́м [или́: ему́, е́й] да́руя, со слеза́ми мо́лим Ти ся, исто́чниче жи́зни и безсме́ртия, услы́ши и ско́ро поми́луй.
Моли́тва:
Влады́ко Вседержи́телю, Святы́й Царю́, наказу́яй и не умерщвля́яй, утвержда́яй низпа́дающия, и возводя́й низве́рженныя, теле́сныя челове́ков ско́рби исправля́яй, мо́лимся Тебе́, Бо́же на́ш, рабо́в Твои́х [или́: раба́ Твоего́, рабу́ Твою́], и́мярек, немощству́ющих [или́: немощству́юща, немощству́ющу] посети́ ми́лостию Твое́ю, прости́ и́м [или́: ему́, е́й] вся́кое согреше́ние во́льное и нево́льное. Е́й, Го́споди, враче́бную Твою́ си́лу с Небесе́ низпосли́, прикосни́ся телеси́, угаси́ огне́вицу, укроти́ стра́сть и вся́кую не́мощь тая́щуюся: бу́ди вра́чь рабо́в Твои́х [или́: раба́ Твоего́, рабы́ Твоея́], и́мярек, воздви́гни и́х [или́: его́, ю́] от одра́ боле́зненнаго, и от ло́жа озлобле́ния це́лых и всесоверше́нных [или́: це́ла и всесоверше́нна, це́лу и всесоверше́нну], да́руй и́х [или́: его́, ю́] Це́ркви Твое́й благоугожда́ющих и творя́щих [или́: благоугожда́юща и творя́ща, благоугожда́ющу и творя́щу] во́лю Твою́. Твое́ бо е́сть, е́же ми́ловати и спаса́ти ны́, Бо́же на́ш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Чи́н благослове́ния в пу́ть 
Ектениа́: Поми́луй на́с, Бо́же:
Стопы́ челове́ческия исправля́яй, Го́споди, при́зри ми́лостивно на рабы́ Твоя́ [или́: на раба́ Твоего́, рабу́ Твою́], и́мярек, и прости́в и́м [или́: ему́, е́й] вся́кое прегреше́ние, во́льное же и нево́льное, благослови́ благо́е наме́рение сове́та и́х [или́: его́, ея́], и исхо́ды и вхо́ды со путьше́ствием испра́ви, приле́жно мо́лим Ти ся, услы́ши и поми́луй.
Ио́сифа от озлобле́ния бра́тии его́ пресла́вно свободи́вый, Го́споди, и во Еги́пет того́ наста́вивый, и благослове́нием Твоея́ бла́гости во все́м благополу́чна сотвори́вый: и си́х рабо́в Твои́х [или́: сего́ раба́ Твоего́, сию́ рабу́ Твою́] путьше́ствовати хотя́щих [или́: хотя́ща, хотя́щу] благослови́, и ше́ствие и́х безмяте́жно и благополу́чно сотвори́, мо́лим Ти ся, услы́ши и поми́луй.
Луце́ и Клео́пе во Еммау́с спутьше́ствовавый, и ве́село во Иерусали́м возврати́тися твои́м пресла́вным позна́нием сотвори́вый, спутьше́ствуй Твое́ю благода́тию и Боже́ственным благослове́нием и ны́не рабо́м Твои́м си́м [или́: рабу́ Твоему́ сему́, рабе́ Твое́й се́й], на́ми Тебе́ приле́жно моля́щимся [или́: моля́щемуся, моля́щейся], и во вся́ком де́ле бла́зе, к сла́ве Пресвята́го Твоего́ и́мени благопоспеши́, во здра́вии и благополу́чии соблюда́я и возвраща́я во вре́мя благоподо́бно, я́ко всеще́дрому благоде́телю мо́лим Ти ся, ско́ро услы́ши и ми́лостивно поми́луй.
Моли́тва:
Го́споди Иису́се Христе́ Бо́же на́ш, и́стинный и живы́й путю́, состра́нствовати мни́мому Твоему́ отцу́ Ио́сифу, и пречи́стой Ти́ Де́ве Ма́тери, во Еги́пет изво́ливый, и Луце́ и Клео́пе во Еммау́с спутьше́ствовавый: и ны́не смире́нно мо́лим тя́, Влады́ко Пресвяты́й, и рабо́м Твои́м си́м [или́: рабу́ Твоему́ сему́, рабе́ Твое́й се́й] Твое́ю благода́тию спутьше́ствуй. И я́коже рабу́ Твоему́ Тови́и, А́нгела Храни́теля и наста́вника посли́, сохраня́юща и избавля́юща и́х [или́: его́, ю́] от вся́каго зла́го обстоя́ния ви́димых и неви́димых враго́в, и ко исполне́нию за́поведей Твои́х наставля́юща, ми́рно же и благополу́чно и здра́во препровожда́юща, и па́ки це́ло и безмяте́жно возвраща́юща; и да́ждь и́м [или́: ему́, е́й] все́ благо́е свое́ наме́рение ко благоугожде́нию Твоему́ благополу́чно в сла́ву Твою́ испо́лнити. Твое́ бо е́сть, е́же ми́ловати и спаса́ти на́с, и Тебе́ сла́ву возсыла́ем, со Безнача́льным Твои́м Отце́м, и со Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в. Ами́нь.
Моле́бное пе́ние о призыва́нии по́мощи Свята́го Ду́ха пред нача́лом вся́каго до́браго де́ла 
Ектениа́: Поми́луй на́с, Бо́же:
При́зри, Человеколю́бче, ми́лостивым Твои́м о́ком на рабы́ Твоя́ [или́: на раба́ Твоего́, на рабу́ Твою́], и́мярек, к Твоему́ благоутро́бию ве́рою припа́дающия [или́: припа́дающаго, припа́дающую], и услы́шав моле́ния и́х [или́: его́, ея́], благо́е наме́рение и де́ло и́х [или́: его́, ея́] благослови́, и благополу́чно нача́ти и спе́шно кроме́ вся́каго препя́тия во сла́ву Твою́ соверши́ти, я́ко всеси́льному Царю́ мо́лим Ти ся, услы́ши и поми́луй.
Во все́м поспе́шествуяй все́м во благо́е, Го́споди, ми́лостивно и рабо́м Твои́м [или́: рабу́ Твоему́, рабе́ Твое́й], и́мярек, поспе́шествуй, Спа́се, и во благополу́чное соверше́ние де́лу и́х [или́: его́, ея́] спе́шно произвести́ся, благослови́, мо́лим Ти ся, всемоги́й Влады́ко, услы́ши и поми́луй.
А́нгела Твоего́ Храни́теля приста́ви де́лу сему́, благоуве́тливе Го́споди, и е́же воспяти́ти вся́ препя́тия ви́димых и неви́димых враго́в, поспе́шство же во все́м ко благополу́чному соверше́нию де́лающим сотвори́ти, мо́лим Ти ся, преблаги́й Спа́се, услы́ши и поми́луй.
Во сла́ву Твою́ вся́ твори́ти повелева́я, Го́споди, рабо́м Твои́м [или́: рабу́ Твоему́, рабе́ Твое́й], и́мярек, ко Твое́й сла́ве де́ло свое́ начина́ющим [или́: начина́ющу, начина́ющей], благослове́нием Твои́м поспе́шство благополу́чное с дово́льством к соверше́нию пода́ждь, здра́вие и́м [или́: ему́, е́й] со благоде́нствием да́руя, мо́лим Ти ся, вседарови́тый Тво́рче, услы́ши и поми́луй.
Моли́тва:
Го́споди Иису́се Христе́ Бо́же на́ш, приими́ усе́рдное моле́ние на́ше, и благослови́ благо́е наме́рение и де́ло рабо́в Твои́х [или́: раба́ Твоего́, рабы́ Твоея́], и́мярек, е́же благополу́чно нача́ти, и без препя́тия вся́каго ко сла́ве Твое́й соверши́ти. Де́лателем благопоспеши́, и дела́ ру́к испра́ви, и в соверше́ние си́лою Пресвята́го Твоего́ Ду́ха спе́шно произвести́ сотвори́. Твое́ бо е́сть, е́же ми́ловати и спаса́ти ны́, Бо́же на́ш, и Тебе́ сла́ву возсыла́ем, со Безнача́льным Твои́м Отце́м, и Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в. Ами́нь.
Чи́н благослове́ния и освяще́ния надгро́бнаго креста́ 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Иере́й во епитрахи́ль и фело́нь оде́ян зря́ на восто́к и крестообра́зно покади́в но́вый кре́ст, начина́ет:
Благослове́н Бо́г на́ш:
Та́же тропа́рь Кресту́, и конда́к его́, гла́с 4:
Вознесы́йся на кре́ст во́лею:
Посе́м чте́т моли́тву сию́ ре́к:
Го́споду помо́лимся.
Го́споди Бо́же сла́вы, О́тче Вседержи́телю, Бо́же Савао́ф, и́же дре́вом живота́ посреде́ рая́ су́щаго прообрази́л еси́ Животво́рный Кре́ст, на не́мже возлю́бленный Тво́й Сы́н пригвожде́н бы́в у́мре, и сме́ртию сме́рть умертви́, и Его́же Це́ркви Свое́й ору́жие непобеди́мое, ве́ры утвержде́ние, кре́пкое спасе́ния упова́ние, и живота́ получе́ние дарова́; те́мже мы́ раби́ Твои́ толи́кия благода́ти ту́не сподо́бльшеся и благода́рни су́ще, сла́ву и благодаре́ние, и смире́нное поклоне́ние в мольбу́ Твоему́ вели́честву прино́сим; посли́ ны́не благода́ть Пресвята́го Своего́ Ду́ха, ми́лостивно призира́я на зна́мение сие́ кре́стное, гро́б усо́пшаго зде́ лежа́щаго ве́рнаго раба́ Твоего́ (или́ усо́пшия зде́ лежа́щия ве́рныя рабы́ Твоея́) и́мярек, зна́менующее, и благослови́ и освяти́ е́, и да́ждь ему́ бы́ти зна́мением стра́шным и кре́пким на вся́ враги́ ви́димыя и неви́димыя, прогна́ние же и отраже́ние все́х ко́зней и прило́гов диа́вольских; Твои́м лю́дем же да бу́дет покро́в держа́вен, ве́ры утвержде́ние, наде́жды подкрепле́ние, во бране́х побе́да и во все́х доброде́телех преспе́яние, и все́м пред си́м зна́мением Тебе́ кла́няющимся и мольбы́ принося́щим ми́лостивен послу́шатель, и все́х я́же ко спасе́нию проше́ний бога́тый пода́тель бу́ди. И я́коже Кресто́м ми́р от грехо́внаго осужде́ния свободи́л еси́, си́це и рабы́ Твоя́, сие́ кре́стное зна́мение ве́рно соверши́вшия и зде́ любве́ ра́ди я́же к ме́ртвым и усо́пшим зде́ лежа́щим, воздви́гшия, си́лою Креста́ возлю́бленнаго Сы́на Твоего́, всегда́ победи́тели бы́ти греха́ яви́, и вся́ земна́я и Небе́сная Твоя́ блага́я и́м да́руй, и Кресто́м всегда́ к благо́му все́х ве́рных наставля́я, к восприя́тию Небе́снаго венца́ приведи́. Ты́ бо еси́ освяще́ния исто́чник, и все́х благи́х бога́тый пода́тель, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Кропя́ три́жды свяще́нною водо́ю кре́ст, глаго́лет три́жды:
Освяща́ется кре́стное сие́ зна́мение благода́тию Пресвята́го Ду́ха, окропле́нием воды́ сея́ свяще́нныя, во и́мя отца́, и Сы́на, и свята́го ду́ха, ами́нь.
И а́бие твори́т отпу́ст:
И́же на Дре́ве Кре́стнем спасе́ния на́шего ра́ди распны́йся и сме́рть подъя́ти изво́ливый, и тридне́вно из ме́ртвых воскресы́й, Христо́с и́стинный Бо́г на́ш:
После́дование освяще́ния часо́вни 
_Компиляция по различным печатным источникам, оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев_.
Поставля́ется столе́ц, па́волокою покрове́нный, и вода́ в сосу́де: архиере́й же, держя́ в руце́ честны́й кре́ст с василки́, и Ева́нглие, предъиду́щу ему́ диа́кону с кади́льницею, и двема́ свещено́сцема со свеща́ми. Прише́д же пред столе́ц, полага́ет на не́м кре́ст и Ева́нглие, и взе́м кади́льницу кади́т во́ду крестообра́зно, и начина́ет обы́чно.
Протодиа́кон: Благослови́, преосвяще́ннейший влады́ко.
Архиере́й: Благослове́н Бо́г на́ш: Ли́к: Ами́нь. И пою́т: Царю́ Небе́сный:
Протодиа́кон: Бо́г Госпо́дь, и яви́ся на́м: три́жды.
И тропа́рь хра́ма.
Сла́ва, и ны́не: обновле́ния, гла́с 4:
Я́коже вы́шния тве́рди благоле́пие, и ни́жнюю споказа́л еси́ красоту́ свята́го селе́ния сла́вы Твоея́ Го́споди, утверди́ сие́ во ве́к ве́ка, и приими́ на́ша в не́м непреста́нно приноси́мая Тебе́ моле́ния Богоро́дицею, все́х животе́ и воскре́сние.
Кадя́щу же архиере́ю хра́м, пое́т ли́к тропари́ сия́, гла́с 6:
Е́же ра́дуйся А́нгелом прии́мшая, и ро́ждшая Зижди́теля Твоего́, Де́во, спаса́й тя́ велича́ющия.
Воспева́ем Сы́на Твоего́ Богоро́дице, и вопие́м: Пречи́стая Влады́чице, вся́кия беды́ изба́ви рабы́ Твоя́.
Царе́м, проро́ком и апо́столом, и му́чеником Ты́ еси́ похвала́, и Предста́тельница ми́ру, Всенепоро́чная.
Неду́гов, и вся́ких боле́зней, и бе́д на́с свободи́, к свяще́нному Твоему́ покро́ву прибега́ющих.
Сла́ва: Отца́ и Сы́на славосло́вим, и Ду́ха Свята́го, глаго́люще: Тро́ице Свята́я, спаси́ ду́ши на́ша.
И ны́не: Неизрече́нно в после́дняя заче́ншая, и ро́ждшая созда́теля Твоего́, Де́во, спаса́й Тя́ велича́ющия.
Та́же: Милосе́рдия две́ри отве́рзи на́м благослове́нная Богоро́дице, наде́ющиися на Тя́ да не поги́бнем, но да изба́вимся Тобо́ю от бе́д: Ты́ бо еси́ спасе́ние ро́да христиа́нскаго.
Та́же, протодиа́кон: Го́споду помо́лимся.
Возгла́с: Я́ко свя́т еси́ Бо́же на́ш:
Ли́к: Ами́нь.
Та́же настоя́щия тропари́, гла́с 6:
Ны́не наста́ вре́мя все́х освяща́ющее, и пра́ведный на́с жде́т Судия́, но обрати́ся душе́ к покая́нию, я́ко блудни́ца зову́щи со слеза́ми: Го́споди, поми́луй мя́.
Вода́ми одожди́вый Христе́ исто́чник исцеле́ний, во всечестне́м хра́ме Де́вы дне́сь, Твоего́ благослове́ния окропле́нием, отгоня́еши неду́ги немощству́ющих, Врачу́ ду́ш и теле́с на́ших.
Де́ва родила́ еси́ неискусобра́чная и Де́во пребыла́ еси́ Ма́ти безневе́стная, Богоро́дице Мари́е, Христа́ Бо́га на́шего моли́ спасти́ся на́м.
Пресвята́я Богоро́дице Де́во, ру́к на́ших дела́ испра́ви, и проще́ние прегреше́ний на́ших испроси́, внегда́ пе́ти на́м а́нгельское пе́ние:
Святы́й Бо́же, Святы́й Кре́пкий, Святы́й Безсме́ртный, поми́луй на́с.
Отпе́вше же по обы́чаю, и по трисвято́м протодиа́кон глаго́лет: Во́нмем.
Архиере́й: Ми́р все́м.
Ли́к: И ду́хови твоему́.
Чте́ц, проки́мен, гла́с 3:
Госпо́дь просвеще́ние мое́, и Спаси́тель мо́й, кого́ убою́ся?
Сти́х: Госпо́дь защи́титель живота́ моего́, от кого́ устрашу́ся?
Апо́стол к Евре́ом, зача́ло 306.
Бра́тие, святя́й и освяща́емии, от Еди́наго вси́: ея́же ра́ди вины́ не стыди́тся бра́тию нарица́ти и́х, глаго́ля: Возвещу́ и́мя Твое́ бра́тии Мое́й, посреде́ це́ркве воспою́ Тя́. И па́ки: А́з бу́ду наде́яся На́нь. И па́ки: се́ А́з и де́ти, я́же Ми́ да́л е́сть Бо́г. Поне́же у́бо де́ти приобщи́шася пло́ти и кро́ви, и То́й прии́скренне приобщи́ся те́хже, да сме́ртию упраздни́т иму́щаго держа́ву сме́рти, си́речь диа́вола; И изба́вит си́х ели́цы стра́хом сме́рти чрез все́ житие́ пови́нни бе́ша рабо́те. Не от А́нгел у́бо когда́ прие́млет, но от се́мене Авраа́мова прие́млет. Отню́дуже до́лжен бе́ по всему́ подо́битися бра́тии, да ми́лостив бу́дет и ве́рен первосвяще́нник, я́же к Бо́гу, во е́же очи́стити грехи́ людски́я. В не́мже бо пострада́ Са́м, искуше́н бы́в, мо́жет и искуша́емым помощи́.
Архиере́й: Ми́р ти́.
Аллилу́иа. Гла́с 6.
Сти́х 1: Отры́гну се́рдце мое́ сло́во бла́го.
Сти́х 2: Глаго́лю а́з дела́ моя́ Царе́ви.
Ева́нглие от Иоа́нна, зача́ло 14:
Во вре́мя о́но, взы́де Иису́с во Иерусали́м. Е́сть же во Иерусали́мех на О́вчей купе́ли, я́же глаго́лется евре́йски Вифесда́, пя́ть притво́р иму́щи. В те́х слежа́ше мно́жество боля́щих, слепы́х, хромы́х, сухи́х, ча́ющих движе́ния воды́. А́нгел бо Госпо́день на вся́ко ле́то схожда́ше в купе́ль, и возмуща́ше во́ду; и и́же пе́рвее вла́зяше по возмуще́нии воды́, здра́в быва́ше, яце́мже неду́гом одержи́мь быва́ше.
Та́же протодиа́кон ектению́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О новосозда́нней часо́вне се́й:
О вели́ком господи́не и отце́ на́шем:
О богохрани́мей стране́ на́шей, власте́х, во́инстве и наро́де ея́, Го́споду помо́лимся.
(А́ще во учи́лищи: О зде́ нача́льствующих, уча́щих и уча́щихся):
(А́ще во враче́бнице: О все́х тружда́ющихся и стра́ждущих во враче́бнице се́й):
О все́х, во сла́ву Бо́жию потруди́вшихся в возсозда́нии и благоле́пнем украше́нии святы́я часо́вни сея́:
О гра́де се́м:
О благорастворе́нии возду́хов:
О пла́вающих, путеше́ствующих:
О е́же освяти́тися вода́м си́м, си́лою и де́йствием, и наи́тием Свята́го Ду́ха:
О е́же снизходи́ти на во́ды сия́ очисти́тельному Пресу́щныя Тро́ицы де́йству:
О е́же бы́ти воде́ се́й цели́тельней ду́ш и теле́с, и вся́кия сопроти́вныя си́лы отгна́тельней:
О е́же низпосла́ти Го́споду Бо́гу благослове́ние Иорда́ново, и освяти́ти во́ды сия́:
О все́х тре́бующих от Бо́га по́мощи и заступле́ния:
О е́же просвети́тися на́м просвеще́нием ра́зума, Единосу́щною Тро́ицею:
Я́ко да Госпо́дь Бо́г на́ш вознизпо́слет на́м благода́ть Пресвята́го Своего́ Ду́ха ко освяще́нию возсозда́ннаго хра́ма сего́:
О изба́витися на́м от вся́кия ско́рби:
Заступи́, спаси́, поми́луй:
Пресвяту́ю, Пречи́стую:
Ли́к: Тебе́ Го́споди.
Возгла́с: Я́ко подоба́ет Тебе́ вся́кая сла́ва:
Та́же моли́тву сию́:
Бо́же великоимени́тый, творя́й чудеса́, и́мже не́сть числа́! Прииди́ ны́не к моля́щим Тя́ рабо́м Твои́м, Влады́ко, и посли́ Ду́ха Твоего́ Свята́го, и освяти́ во́ду сию́ [сия́ глаго́ля, благословля́ет во́ду десни́цею три́жды]; и да́ждь пию́щим от нея́ и прие́млющим и кропя́щимся е́ю рабо́м Твои́м премене́ние страсте́м, оставле́ние грехо́в, боле́знем исцеле́ние, и свобожде́ние от вся́каго зла́, утвержде́ние же и освяще́ние домо́м, и обновля́емей часо́вне се́й. Я́ко благослови́ся и просла́вися пречестно́е и великоле́пое и́мя Твое́, Отца́ и Сы́на и Свята́го Ду́ха, ны́не и при́сно и во ве́ки веко́в.
Ли́к: Ами́нь.
Архиере́й: Ми́р все́м.
Ли́к: И ду́хови твоему́.
Протодиа́кон: Главы́ ва́ша Го́сподеви приклони́те.
Ли́к: Тебе́ Го́споди.
Архиере́й: же чте́т та́йно моли́тву сию́:
Приклони́ Го́споди у́хо Твое́, и услы́ши ны́, и́же во Иорда́не крести́тися изво́ливый, и освяти́вый во́ды; и благослови́ все́х на́с, и́же преклоне́нием своея́ вы́и, назна́менающих рабо́тное воображе́ние; и сподо́би на́с испо́лнитися освяще́ния Твоего́, воды́ сея́ причаще́нием; и да бу́дет на́м Го́споди, во здра́вие души́ и те́ла.
Возгла́с: Ты́ бо еси́ освяще́ние на́ше, и Тебе́ сла́ву и благодаре́ние и поклоне́ние возсыла́ем, со безнача́льным Твои́м Отце́м, и Всесвяты́м, Благи́м, и Животворя́щим Твои́м Ду́хом, ны́не и при́сно, и во ве́ки веко́в.
Ли́к: Ами́нь.
Та́же взе́м честны́й кре́ст, благословля́ет во́ды три́жды, крестообра́зно низводя́ и возводя́ и́ пра́во, и поя́ настоя́щий тропа́рь, гла́с 1, три́жды:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я кресто́м Твои́м жи́тельство.
И а́бие протодиа́кон: Го́споду помо́лимся.
Архиере́й же чте́т моли́тву:
Го́споди небесе́ и земли́, и́же Святу́ю Твою́ Це́рковь неизрече́нною прему́дростию основа́вый, и во о́браз А́нгельскаго на Небеси́ служе́ния, свяще́нничества чи́н на земли́ соста́вивый. При́зри ны́не, Влады́ко великода́рне, ми́лостивым Твои́м о́ком на ны́, недосто́йныя рабы́ Твоя́, во умиле́нии серде́ц соверша́ющия освяще́ние часо́вни сея́ в че́сть (и́мярек, его́же часо́вня), в сла́вном благоле́пии возсозда́нныя к сла́ве Твое́й и ко утеше́нию люде́й правосла́вных гра́да на́шего (а́ще во учи́лищи: и все́х зде́ нача́льствующих, уча́щих и уча́щихся: а́ще во враче́бнице: и все́х тружда́ющихся и стра́ждущих во враче́бнице се́й). Низпосли́ Пресвята́го Твоего́ Ду́ха и освяти́ часо́вню сию́ и утверди́ ю́ до сконча́ния ве́ка це́лу и непоколеби́му и сподо́би в не́й моли́твы и славосло́вия всегда́ Тебе́ приноси́ти о все́х лю́дех Твои́х. Все́м потруди́вшимся в сооруже́нии часо́вни сея́ оставле́ние согреше́ний пода́ждь; да́руй и́м (а́ще во учи́лищи: и все́м зде́ нача́льствующим, уча́щим и уча́щимся; а́ще во враче́бнице: и все́м тружда́ющимся и стра́ждущим во враче́бнице се́й) вся́ я́же ко спасе́нию проше́ния, здра́вие же и спасе́ние, и во все́м благо́е поспеше́ние, да неосужде́нно покло́нятся Тебе́ Еди́ному И́стинному Бо́гу, и его́же посла́л еси́ Иису́су Христу́, моли́твами Богоро́дицы, [и его́же е́сть часо́вня] и все́х святы́х твои́х, ами́нь. Я́ко свя́т еси́ Бо́же на́ш, и во святы́х почива́еши, и Тебе́ сла́ву возсыла́ем, Отцу́ и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Та́же кропи́т архиере́й часо́вню свяще́нною водо́ю глаго́люще:
Освяща́ется часо́вня сия́ окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь.
Кли́рицы же кропя́т ю́ отвне́.
Лю́дие же пою́т настоя́щий тропа́рь, гла́с 4:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я кресто́м Твои́м жи́тельство.
Посе́м:
Протодиа́кон: Прему́дрость.
Архиере́й: Пресвята́я Богоро́дице, спаси́ на́с.
Ли́к: Честне́йшую херуви́м:
Архиере́й: Сла́ва Тебе́ Христе́ Бо́же, упова́ние на́ше, сла́ва Тебе́.
Ли́к: Сла́ва, и ны́не: Го́споди поми́луй, три́жды. Преосвяще́ннейший влады́ко благослови́.
Архиере́й твори́т отпу́ст по обы́чаю.
Протодиа́кон: Вели́кому господи́ну и отцу́ на́шему Святе́йшему Патриа́рху Моско́вскому и всея́ Руси́ [и́мярек] со все́ю его́ богоспаса́емою всеросси́йскою па́ствою, и господи́ну на́шему Преосвяще́ннейшему митрополи́ту (или́ архиепи́скопу, или́ епи́скопу) [и́мярек, его́же о́бласть], богохрани́мей стране́ на́шей, власте́м, во́инству и наро́ду ея́, (а́ще во учи́лищи: и все́м зде́ нача́льствующим, уча́щим и уча́щимся; а́ще во враче́бнице: и все́м тружда́ющимся и стра́ждущим во враче́бнице се́й), все́м потруди́вшимся в возсозда́нии и благоле́пнем украше́нии часо́вни сея́ и все́м правосла́вным христиа́ном мно́гая ле́та.
И пое́т ли́к: Мно́гая ле́та, три́жды.
После́дование освяще́ния часо́вни. Краткий чин 
_Компиляция по различным печатным источникам, оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев._
Поставля́ется столе́ц, па́волокою покрове́нный, и освяще́нная вода́ в сосу́де: архиере́й же, держа́ в руце́ честны́й кре́ст с василки́, и Ева́нглие, предъиду́щу ему́ диа́кону с кади́льницею, и двема́ свещено́сцема со свеща́ми. Прише́д же пред столе́ц, полага́ет на не́м кре́ст и Ева́нглие, и начина́ет обы́чно.
Протодиа́кон: Благослови́, преосвяще́ннейший влады́ко.
Архиере́й: Благослове́н Бо́г на́ш: Ли́к: Ами́нь. И пою́т: Царю́ Небе́сный:
Протодиа́кон: Бо́г Госпо́дь, и яви́ся на́м: три́жды.
И тропа́рь хра́ма.
Сла́ва, и ны́не: обновле́ния, гла́с 4:
Я́коже вы́шния тве́рди благоле́пие, и ни́жнюю споказа́л еси́ красоту́ свята́го селе́ния сла́вы Твоея́ Го́споди, утверди́ сие́ во ве́к ве́ка, и приими́ на́ша в не́м непреста́нно приноси́мая Тебе́ моле́ния Богоро́дицею, все́х животе́ и воскре́сние.
Протодиа́кон: Поми́луй на́с Бо́же, по вели́цей ми́лости Твое́й, мо́лим Ти́ ся́, услы́ши, и поми́луй.
Ли́к: Го́споди поми́луй, три́жды.
Еще́ мо́лимся о вели́ком господи́не и отце́ на́шем Святе́йшем Патриа́рсе (и́мярек), и о господи́не на́шем Преосвяще́ннейшем митрополи́те (или́ архиепи́скопе, или́ епи́скопе) (и́мярек), и все́й во Христе́ бра́тии на́шей.
Ли́к: Го́споди поми́луй, три́жды.
Еще́ мо́лимся о богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Ли́к: Го́споди поми́луй, три́жды.
Еще́ мо́лимся о градонача́льнице и прави́тельстве гра́да на́шего и о все́х во сла́ву Бо́жию потруди́вшихся в созида́нии и благоле́пнем украше́нии святы́я часо́вни сея́.
Ли́к: Го́споди поми́луй, три́жды.
Возгла́с: Услы́ши ны́ Бо́же Спаси́телю на́ш, упова́ние все́х конце́в земли́ и су́щих в мо́ри дале́че, и ми́лостив, ми́лостив бу́ди, Влады́ко, о гресе́х на́ших, и поми́луй ны́.
Ми́лостив бо и человеколю́бец Бо́г еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
И а́бие протодиа́кон: Го́споду помо́лимся.
Архиере́й же чте́т моли́тву:
Го́споди Небесе́ и земли́, и́же Святу́ю Твою́ Це́рковь неизрече́нною прему́дростию основа́вый, и во о́браз А́нгельскаго на Небеси́ служе́ния, свяще́нничества чи́н на земли́ соста́вивый. При́зри ны́не, Влады́ко великода́рне, ми́лостивым Твои́м о́ком на ны́, недосто́йныя рабы́ Твоя́, во умиле́нии серде́ц соверша́ющия освяще́ние часо́вни сея́, в сла́внем благоле́пии возсозда́нныя к сла́ве Твое́й и ко утеше́нию люде́й правосла́вных гра́да на́шего (а́ще во учи́лищи: и все́х зде́ нача́льствующих, уча́щих и уча́щихся: а́ще во враче́бнице: и все́х тружда́ющихся и стра́ждущих во враче́бнице се́й) и все́х зде́ предстоя́щих и моля́щихся. Вонми́ гла́су моле́ния на́шего и ниспосли́ Пресвята́го Твоего́ и покланя́емаго и всеси́льнаго Ду́ха и освяти́ часо́вню сию́ в че́сть: (и́мярек). Испо́лни, Влады́ко многоми́лостиве, часо́вню сию́, Твоея́ Боже́ственныя сла́вы, святы́ни и благода́ти. Утверди́ ю́ до сконча́ния ве́ка це́лу и непоколеби́му и сподо́би в не́й моли́твы и славосло́вия всегда́ Тебе́ приноси́ти о все́х лю́дех твои́х. Созда́вшим же и благоукраси́вшим часо́вню сию́ оставле́ние согреше́ний пода́ждь: да́руй и́м (а́ще во учи́лищи: и все́м зде́ нача́льствующим, уча́щим и уча́щимся; а́ще во враче́бнице: и все́м тружда́ющимся и стра́ждущим во враче́бнице се́й) и все́м приходя́щим в ню́ вся́ я́же ко спасе́нию проше́ния, здра́вие же и спасе́ние, и во все́м благо́е поспеше́ние, да неосужде́нно покло́нятся Тебе́ Еди́ному И́стинному Бо́гу, и его́же посла́л еси́ Иису́су Христу́, моли́твами Богоро́дицы, [и его́же е́сть часо́вня] и все́х святы́х твои́х, ами́нь.
Я́ко свя́т еси́ Бо́же на́ш, и во святы́х почива́еши, и Тебе́ сла́ву возсыла́ем, Отцу́ и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Та́же кропи́т архиере́й часо́вню свяще́нною водо́ю глаго́люще:
Освяща́ется часо́вня сия́ окропле́нием воды́ сея́ свяще́нныя, во и́мя Отца́, и Сы́на, и Свята́го Ду́ха, ами́нь.
Кли́рицы же кропя́т ю́ отвне́.
Лю́дие же пою́т настоя́щий тропа́рь, гла́с 4:
Спаси́ Го́споди лю́ди Твоя́, и благослови́ достоя́ние Твое́, побе́ды на сопроти́вныя да́руя, и Твое́ сохраня́я Кресто́м Твои́м жи́тельство.
Посе́м:
Протодиа́кон: Прему́дрость.
Архиере́й: Пресвята́я Богоро́дице, спаси́ на́с.
Ли́к: Честне́йшую Херуви́м:
Архиере́й: Сла́ва Тебе́ Христе́ Бо́же, упова́ние на́ше, сла́ва Тебе́.
Ли́к: Сла́ва, и ны́не: Го́споди поми́луй, три́жды. Преосвяще́ннейший влады́ко благослови́.
Архиере́й твори́т отпу́ст по обы́чаю.
Протодиа́кон: Вели́кому господи́ну и отцу́ на́шему Святе́йшему Патриа́рху Моско́вскому и всея́ Руси́ (и́мярек) со все́ю его́ богоспаса́емою всеросси́йскою па́ствою, и господи́ну на́шему Преосвяще́ннейшему митрополи́ту (или́ архиепи́скопу, или́ епи́скопу) [и́мярек, его́же о́бласть], богохрани́мей стране́ на́шей, власте́м, во́инству и наро́ду ея́ градонача́льнику и прави́тельству гра́да на́шего, (а́ще во учи́лищи: и все́м зде́ нача́льствующим, уча́щим и уча́щимся: а́ще во враче́бнице: и все́м тружда́ющимся и стра́ждущим во враче́бнице се́й), все́м потруди́вшимся в возсозда́нии и благоле́пнем украше́нии часо́вни сея́ и все́м правосла́вным христиа́ном мно́гая ле́та.
И пое́т ли́к: Мно́гая ле́та, три́жды.
Моле́бное пе́ние о неду́жных мно́гих, или́ о еди́ном 
_Оцифровка и приведение к грамматическим нормам ЦС-языка: протоиерей Николай Диваков, Людоговский Ф. Б._
Иере́й начина́ет:
Благослове́н Бо́г на́ш: Ли́к: Ами́нь. Сла́ва Тебе́, Бо́же на́ш, сла́ва Тебе́. Царю́ Небе́сный: Трисвято́е по О́тче на́ш. Го́споди, поми́луй, 12. Сла́ва, и ны́не: Прииди́те, поклони́мся: три́жды.
И псало́м 70:
На Тя́, Го́споди, упова́х, да не постыжу́ся в ве́к. Пра́вдою Твое́ю изба́ви мя́ и изми́ мя; приклони́ ко мне́ у́хо Твое́ и спаси́ мя. Бу́ди ми́ в Бо́га защи́тителя и в ме́сто кре́пко спасти́ мя; я́ко утвержде́ние мое́ и прибе́жище мое́ еси́ ты́. Бо́же мо́й, изба́ви мя́ из руки́ гре́шнаго, из руки́ законопресту́пнаго и оби́дящаго; я́ко Ты́ еси́ терпе́ние мое́, Го́споди, Го́споди, упова́ние мое́ от ю́ности моея́. В Тебе́ утверди́хся от утро́бы, от чре́ва ма́тере моея́ Ты́ еси́ мо́й покрови́тель; о Тебе́ пе́ние мое́ вы́ну. Я́ко чу́до бы́х мно́гим; и Ты́ помо́щник мо́й кре́пок. Да испо́лнятся уста́ моя́ хвале́ния, я́ко да воспою́ сла́ву Твою́, ве́сь де́нь великоле́пие Твое́. Не отве́ржи мене́ во вре́мя ста́рости; внегда́ оскудева́ти кре́пости мое́й, не оста́ви мене́. Я́ко ре́ша врази́ мои́ мне́, и стрегу́щии ду́шу мою́ совеща́ша вку́пе, глаго́люще: Бо́г оста́вил е́сть его́, пожени́те и ими́те его́, я́ко не́сть избавля́яй. Бо́же мо́й, не удали́ся от Мене́; Бо́же мо́й, в по́мощь мою́ вонми́. Да постыдя́тся и исче́знут оклевета́ющии ду́шу мою́, да облеку́тся в сту́д и сра́м и́щущии зла́я мне́. А́з же всегда́ возъупова́ю на Тя́, и приложу́ на вся́ку похвалу́ Твою́. Уста́ моя́ возвестя́т пра́вду Твою́, ве́сь де́нь спасе́ние Твое́, я́ко не позна́х кни́жная. Вни́ду в си́ле Госпо́дни; Го́споди, помяну́ пра́вду Тебе́ еди́наго. Бо́же мо́й, И́мже научи́л мя́ еси́ от ю́ности моея́, и доны́не возвещу́ чудеса́ Твоя́. И да́же до ста́рости и престаре́ния, Бо́же мо́й, не оста́ви мене́, до́ндеже возвещу́ мы́шцу Твою́ ро́ду всему́ гряду́щему, си́лу Твою́ и пра́вду Твою́, Бо́же, да́же до вы́шних, я́же сотвори́л ми́ еси́ вели́чия; Бо́же, кто́ подо́бен Тебе́? Ели́ки яви́л ми́ еси́ ско́рби мно́ги и злы́? И обра́щься оживотвори́л мя́ еси́ и от бе́здн земли́ возве́л мя́ еси́. Умно́жил еси́ на мне́ вели́чествие Твое́, и обра́щься уте́шил мя́ еси́, и от бе́здн земли́ па́ки возве́л мя́ еси́. И́бо а́з испове́мся Тебе́ в лю́дех, Го́споди, в сосу́дех псало́мских и́стину Твою́, Бо́же; воспою́ Тебе́ в гу́слех, святы́й Изра́илев. Возра́дуетеся устне́ мои́, егда́ воспою́ Тебе́, и душа́ моя́, ю́же еси́ изба́вил; еще́ же и язы́к мо́й ве́сь де́нь поучи́тся пра́вде Твое́й, егда́ постыдя́тся и посра́мятся и́щущий зла́я мне́.
Пото́м, а́ще мо́жет, неду́жный чте́т или́ свяще́нник:
Ве́рую во Еди́наго Бо́га Отца́ Вседержи́теля, Творца́ Не́бу и земли́, ви́димым же все́м и неви́димым. И во Еди́наго Го́спода Иису́са Христа́, Сы́на Бо́жия, Единоро́днаго, и́же от Отца́ рожде́ннаго пре́жде все́х ве́к. Све́та от Све́та, Бо́га И́стинна, от Бо́га И́стинна, рожде́нна, не сотворе́нна, единосу́щна Отцу́, И́мже вся́ бы́ша. На́с ра́ди челове́к, и на́шего ра́ди спасе́ния сше́дшаго с Небе́с, и воплоти́вшагося от Ду́ха Свя́та и Мари́и Де́вы, и вочелове́чшася. Распя́таго же за ны́ при Понти́йстем Пила́те, и страда́вша, и погребе́на. И воскре́сшаго в тре́тий де́нь, по Писа́нием. И возше́дшаго на Небеса́, и седя́ща одесну́ю Отца́. И па́ки гряду́щаго со сла́вою суди́ти живы́м и ме́ртвым, Его́же Ца́рствию не бу́дет конца́. И в Ду́ха Свята́го, Го́спода Животворя́щаго, И́же от Отца́ исходя́щаго, И́же со Отце́м и Сы́ном спокланя́ема и ссла́вима, глаго́лавшаго проро́ки. Во Еди́ну Святу́ю, Собо́рную и Апо́стольскую Це́рковь. Испове́дую Еди́но Креще́ние, во оставле́ние грехо́в. Ча́ю воскре́сния ме́ртвых: И жи́зни бу́дущаго ве́ка, ами́нь.
Та́же ектениа́:
Ми́ром Го́споду помо́лимся.
О свы́шнем ми́ре:
О ми́ре всего́ ми́ра:
О до́ме се́м и живу́щих в не́м:
О е́же прости́ти вся́кое прегреше́ние во́льное и нево́льное рабо́в Свои́х (или́ раба́ Своего́) и́мярек, и ми́лостиву бы́ти и́м (или́ ему́), Го́споду помо́лимся.
О е́же благосе́рдия ра́ди ми́лости Своея́, гре́х ю́ности и неве́дения и́х (или́ его́) не помяну́ти: но ми́лостивно здра́вие и́м (или́ ему́) дарова́ти, Го́споду помо́лимся.
О е́же не презре́ти приле́жная моле́ния рабо́в Свои́х (или́ раба́ своего́), на́ми ны́не моля́щихся (или́ моля́щагося): но ми́лостивно услы́шати и благоуве́тливу, и благопремени́тельну, и человеколюби́ву и́м (или́ ему́) бы́ти и здра́вие пода́ти, Го́споду помо́лимся.
О е́же, я́коже иногда́ разсла́бленнаго сло́вом Боже́ственныя своея́ благода́ти, ско́ро неду́гующих рабо́в Свои́х (или́ неду́гующаго раба́ Своего́) от одра́ боле́зни воздви́гнути, и здра́вых (или́ здра́ва) сотвори́ти, Го́споду помо́лимся.
О е́же посети́ти его́ (или́ ю́) посеще́нием Свята́го Своего́ Ду́ха, и исцели́ти вся́к неду́г, и вся́ку боле́знь в ни́х (или́ в не́й) гнездя́щуюся, Го́споду помо́лимся.
О е́же ми́лостивно, я́коже Ханане́ин услы́шати гла́с, моли́твы на́с недосто́йных рабо́в Свои́х к нему́ вопию́щих: и я́коже тоя́ дще́рь, поми́ловати и исцели́ти больны́х рабо́в Свои́х (или́ больна́го раба́ Своего́) и́мярек, Го́споду помо́лимся.
О изба́витися на́м от вся́кия ско́рби, гне́ва и ну́жды, Го́споду помо́лимся.
Заступи́, спаси́, поми́луй, и сохрани́ на́с Бо́же, Твое́ю благода́тию.
Пресвяту́ю, Пречи́стую, Преблагослове́нную, Сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́, и другъдру́га, и ве́сь живо́т на́ш Христу́ Бо́гу предади́м.
Возгла́с: Я́ко Бо́г ми́лости, щедро́т и человеколю́бия еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Ли́к: Ами́нь.
Тропа́рь, гла́с 4:
Ско́рый в заступле́нии Еди́н Сы́й Христе́, ско́рое свы́ше покажи́ посеще́ние стра́ждущим рабо́м Твои́м (или́ стра́ждущему рабу́ Твоему́), и изба́ви от неду́г, и го́рьких боле́зней: воздви́гни во е́же пе́ти Тя́ и сла́вити непреста́нно, моли́твами Богоро́дицы, Еди́не Человеколю́бче.
Конда́к, гла́с 2:
На одре́ боле́зни лежа́щих (или́ лежа́щаго), и сме́ртною ра́ною уя́звленных (или́ уя́звленнаго), я́коже иногда́ воздви́гл еси́ спа́се, Петро́ву те́щу, и разсла́бленнаго на одре́ носи́маго; си́це и ны́не Милосе́рде, стра́ждущих (или́ стра́ждущаго), посети́ и исцели́; Ты́ бо еди́н еси́ неду́ги и боле́зни ро́да на́шего понесы́й, и вся́ моги́й я́ко многоми́лостив.
Проки́мен, гла́с 7:
Поми́луй мя́, Го́споди, я́ко не́мощен е́смь, исцели́ мя́, я́ко смято́шася ко́сти моя́.
Сти́х: Я́ко не́сть в сме́рти помина́яй Тебе́.
Апо́стол Собо́рнаго Посла́ния Иа́ковля (зача́ло 57):
Бра́тие, о́браз приими́те злострада́ния и долготерпе́ния проро́ки, и́же глаго́лаша и́менем Госпо́дним. Се́, блажи́м терпя́щия. Терпе́ние И́овле слы́шасте, и кончи́ну Госпо́дню ви́десте, я́ко многоми́лостив е́сть Госпо́дь и ще́др. Пре́жде же все́х, бра́тие моя́, не клени́теся ни не́бом, ни земле́ю, ни ино́ю ко́ею кля́твою; бу́ди же ва́м е́же е́й, е́й, и е́же ни́, ни́; да не в лицеме́рие впаде́те. Злостра́ждет ли кто́ в ва́с? да моли́тву де́ет; благоду́шствует ли кто́? да пое́т. Боли́т ли кто́ в ва́с, да призове́т пресви́теры церко́вныя, и да моли́тву сотворя́т над ни́м, пома́завше его́ еле́ем во и́мя Госпо́дне; и моли́тва ве́ры спасе́т боля́щаго, и воздви́гнет его́ Госпо́дь; и а́ще грехи́ сотвори́л е́сть, отпу́стятся ему́. Испове́дайте у́бо дру́г дру́гу согреше́ния и моли́теся дру́г за дру́га, я́ко да исцеле́ете: мно́го бо мо́жет моли́тва пра́веднаго поспешеству́ема.
Аллилу́иа гла́са. Сти́х 1: Го́споди, да не я́ростию Твое́ю обличи́ши мене́.
Сти́х 2: Спаси́ мя ра́ди ми́лости Твоея́.
Ева́нглие от Матфе́а (зача́ло 25):
Во вре́мя о́но, вше́дшу Иису́су в Капернау́м, приступи́ к Нему́ со́тник, моля́ Его́, и глаго́ля: Го́споди, о́трок мо́й лежи́т в дому́ разсла́блен, лю́те стражда́. И глаго́ла ему́ Иису́с: А́з прише́д исцелю́ его́. И отвеща́в со́тник, рече́ Ему́: Го́споди, не́смь досто́ин, да под кро́в мо́й вни́деши; но то́кмо рцы́ сло́во, и исцеле́ет о́трок мо́й; и́бо а́з челове́к е́смь под вла́стию, имы́й под собо́ю во́ины; и глаго́лю сему́: иди́, и и́дет; и друго́му: прииди́, и прихо́дит; и рабу́ моему́: сотвори́ сие́, и сотвори́т. Слы́шав же Иису́с, удиви́ся, и рече́ гряду́щим по не́м: ами́нь глаго́лю ва́м; ни во Изра́или толи́ки ве́ры обрето́х. Глаго́лю же ва́м, я́ко мно́зи от восто́к и за́пад прии́дут и возля́гут со Авраа́мом и Исаа́ком и Иа́ковом во Ца́рствии Небе́снем; сы́нове же ца́рствия изгна́ни бу́дут во тму́ кроме́шнюю; ту́ бу́дет пла́чь и скре́жет зубо́м. И рече́ Иису́с со́тнику: иди́, и я́коже ве́ровал еси́, бу́ди тебе́. И исцеле́ о́трок его́ в то́й ча́с.
Ектении́:
Врачу́ ду́ш и теле́с, со умиле́нием в се́рдце сокруше́нном к Тебе́ припа́даем, и стеня́ще вопие́м Ти́: исцели́ боле́зни, уврачу́й стра́сти ду́ш и теле́с рабо́в Твои́х (или́: души́ и те́ла раба́ Твоего́), и́мярек; и прости́ и́м (или́: ему́), я́ко благосе́рд, вся́ прегреше́ния, во́льная и нево́льная, и ско́ро воздви́гни от одра́ боле́зни, мо́лим Ти ся, услы́ши и поми́луй.
Не хотя́й сме́рти гре́шных, но е́же обрати́тися, и живы́м и́м бы́ти, пощади́ и поми́луй рабо́в Твои́х (или́: раба́ Твоего́), и́мярек, ми́лостиве; запрети́ боле́зни, отста́ви всю́ стра́сть, и ве́сь неду́г, и простри́ кре́пкую Твою́ ру́ку, и я́коже Иаи́рову дще́рь, от одра́ боле́зни воздви́гни, и здра́вых (или́: здра́ва) сотвори́, мо́лим Ти ся, услы́ши и поми́луй.
О́гненную боле́знь Петро́вой те́щи прикоснове́нием Твои́м исцели́вый, и ны́не лю́те стра́ждущих рабо́в Твои́х (или́: стра́ждущаго раба́ Твоего́) и́мярек, боле́знь благосе́рдием Твои́м исцели́, здра́вие и́м (или́: ему́) ско́ро подава́я, приле́жно мо́лим Ти ся, исто́чниче цельба́м, услы́ши и поми́луй.
Езеки́ины сле́зы, Манасси́ино и Ниневи́тян покая́ние, и Дави́дово испове́дание прие́мый и ско́ро те́х поми́ловавый: и на́ша во умиле́нии приноси́мыя Ти́ мольбы́ приими́, Всеблаги́й Царю́, и я́ко ще́др поми́луй лю́те боля́щих рабо́в Твои́х (или́: боля́щаго раба́ Твоего́) и́мярек, здра́вие и́м (или́: ему́) да́руя, со слеза́ми мо́лим Ти ся, Исто́чниче Жи́зни и безсме́ртия, услы́ши и ско́ро поми́луй.
Возгла́с: Услы́ши ны́ Бо́же Спаси́телю на́ш, упова́ние все́х конце́в земли́ и су́щих в мо́ри дале́че, и ми́лостив, ми́лостив бу́ди, Влады́ко, о гресе́х на́ших, и поми́луй ны́: ми́лостив бо и человеколю́бец Бо́г еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Посе́м моли́тва:
Влады́ко Вседержи́телю, Святы́й Царю́, наказу́яй и не умерщвля́яй, утвержда́яй низпа́дающия, и возводя́й низве́рженныя, теле́сныя челове́ков ско́рби исправля́яй, мо́лимся Тебе́, Бо́же на́ш, раба́ Твоего́ и́мярек, немощству́юща посети́ ми́лостию Твое́ю, прости́ ему́ вся́кое согреше́ние во́льное и нево́льное. Е́й, Го́споди, враче́бную Твою́ си́лу с небесе́ низпосли́, прикосни́ся телеси́, угаси́ огне́вицу, укроти́ стра́сть и вся́кую не́мощь тая́щуюся; бу́ди вра́чь раба́ Твоего́ и́мярек, воздви́гни его́ от одра́ боле́зненнаго, и от ло́жа озлобле́ния це́ла и всесоверше́нна да́руй его́ Це́ркви Твое́й благоугожда́юща и творя́ща во́лю Твою́. Твое́ бо е́сть, е́же ми́ловати и спаса́ти ны́, Бо́же на́ш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
После́дование моле́бна жене́ пред порожде́нием 
_Оцифровка и приведение к грамматическим нормам ЦС-языка: протоиерей Николай_ _Диваков, Людоговский Ф. Б. Источник: Сербский Требник, Белград, 1983_
Прочте́нну бы́вшу моле́бному кано́ну ко Пресвяте́й Богоро́дице, в не́мже по 3-й и 6-й пе́сни, в ектении́, проше́ние:
Еще́ мо́лимся о рабе́ Бо́жией (и́мярек), о е́же укрепле́нней бы́ти е́й в ча́с предстоя́щаго ея́ порожде́ния, рце́м вси́, Го́споди спаси́ и поми́луй.
Возглаше́ние: Я́ко ми́лостив:
В конце́ моле́бна рцы́ моли́тву сию́:
Пресвята́я Де́во, Ма́ти Го́спода на́шего Иису́са Христа́, я́же ве́си рожде́ние и естество́ ма́тере и ча́да, поми́луй рабу́ Твою́ (и́мярек) и помози́ в ча́с се́й да разреши́тся бре́мене своего́ благополу́чно. О Всеми́лостивая Влады́чице Богоро́дице, я́же не потре́бовала еси́ по́мощи в рожде́нии Сы́на Бо́жия, пода́ждь по́мощь се́й рабе́ Твое́й по́мощи тре́бующей, наипа́че же от Тебе́. Да́руй е́й благомо́щие в ча́с се́й, и младе́нца, и́же и́мать роди́тися и вни́ти в све́т ми́ра сего́ сподо́би в благопотре́бное вре́мя и у́мнаго све́та во святе́м креще́нии водо́ю и ду́хом. Тебе́ припа́даем Ма́ти Бо́га Вы́шняго моля́щеся: бу́ди ми́лостива ма́ти се́й, е́йже прии́де вре́мя бы́ти ма́ти, и умоли́ воплоти́вшагося из Тебе́ Христа́ Бо́га на́шего, да укрепи́т ю́ си́лою свое́ю свы́ше.
Я́ко держа́ва Его́ благослове́на и препросла́влена, со Безнача́льным его́ Отце́м, и с Пресвяты́м и Благи́м и Животворя́щим его́ Ду́хом, ны́не и при́сно, и во ве́ки веко́в. Ами́нь.
Моли́тва ина́я ко Го́споду Иису́су Христу́:
Го́споди Иису́се Христе́ Бо́же на́ш, от Преве́чнаго Отца́ рожде́нный Сы́не пре́жде ве́к, и в после́дния дни́, благоволе́нием и соде́йствием Свята́го Ду́ха, изво́ливый рожде́ну бы́ти от Пресвяты́я Де́вы я́ко младе́нцу, повие́ну и положе́ну бы́ти во я́сли, Са́м, Го́споди, в нача́ле сотвори́вый челове́ка и жену́ спряги́й ему́, за́поведь да́в и́м: расти́теся и мно́житеся, и напо́лните зе́млю, поми́луй по вели́цей ми́лости Твое́й рабу́ Твою́ (и́мярек) гото́вящуюся роди́ти по за́поведи Твое́й. Прости́ е́й во́льная и нево́льная грехи́, благода́тию Твое́ю да́руй е́й си́лу благополу́чно разреши́тися от бре́мене своего́, сохрани́ сию́ и младе́нца во здра́вии и благомо́щии, огради́ я́ А́нгелы Твои́ми и сохрани́ от неприя́зненнаго де́йствия лука́вых духо́в, и от вся́кия ве́щи злы́я.
Возглаше́ние: Я́ко Бла́г и Человеколю́бец Бо́г еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
И отпу́ст.
Моле́бное пе́ние святи́телю Васи́лию Вели́кому 
_Компиляция по различным печатным источникам, оцифровка и приведение к грамматическим нормам ЦС-языка: протоиерей Николай Диваков, Дмитрий Михалин, Анатолий Алексеевич Матвеев._
Благослове́н Бо́г на́ш: Сла́ва Тебе́ Бо́же на́ш, сла́ва Тебе́. Царю́ Небе́сный:
Трисвято́е: по О́тче на́ш: Свяще́нник: Я́ко Твое́ е́сть Ца́рство:
Та́же, Го́споди, поми́луй, 12. Сла́ва, и ны́не: Прииди́те, поклони́мся:
Псало́м 91.
Бла́го е́сть испове́датися Го́сподеви и пе́ти и́мени Твоему́, Вы́шний: возвеща́ти зау́тра ми́лость Твою́ и и́стину Твою́ на вся́ку но́щь, в десятостру́ннем псалти́ри с пе́снию в гу́слех. Я́ко возвесели́л мя́ еси́, Го́споди, в творе́нии Твое́м, и в де́лех руку́ Твое́ю возра́дуюся. Я́ко возвели́чишася дела́ Твоя́, Го́споди: зело́ углуби́шася помышле́ния Твоя́. Му́ж безу́мен не позна́ет, и неразуми́в не разуме́ет си́х. Внегда́ прозябо́ша гре́шницы я́ко трава́, и пронико́ша вси́ де́лающии беззако́ние, я́ко да потребя́тся в ве́к ве́ка: Ты́ же вы́шний во ве́к, Го́споди. Я́ко се́, врази́ Твои́, Го́споди, я́ко се́, врази́ Твои́ поги́бнут, и разы́дутся вси́ де́лающии беззако́ние. И вознесе́тся я́ко единоро́га ро́г мо́й, и ста́рость моя́ в еле́и масти́те: и воззре́ о́ко мое́ на враги́ моя́, и востаю́щия на мя́ лука́внующия услы́шит у́хо мое́. Пра́ведник я́ко фи́никс процвете́т: я́ко ке́др, и́же в лива́не, умно́жится. Насажде́ни в дому́ Госпо́дни во дво́рех Бо́га на́шего процвету́т: еще́ умно́жатся в ста́рости масти́те, и благоприе́млюще бу́дут. Да возвестя́т, я́ко пра́в Госпо́дь Бо́г на́ш, и не́сть непра́вды в Не́м.
Сла́ва, и ны́не: Аллилу́иа: Та́же Бо́г Госпо́дь:
Тропа́рь свята́го два́жды, гла́с 1:
Во всю́ зе́млю изы́де веща́ние твое́, я́ко прие́мшую сло́во твое́, и́мже боголе́пно научи́л еси́, естество́ су́щих уясни́л еси́, челове́ческия обы́чаи украси́л еси́, Ца́рское свяще́ние, о́тче преподо́бне, моли́ Христа́ Бо́га спасти́ся душа́м на́шим.
Сла́ва, и ны́не, богоро́дичен, гла́с то́йже:
Гаврии́лу веща́вшу Тебе́ Де́во, ра́дуйся! Со гла́сом воплоща́шеся все́х Влады́ка, в Тебе́ Святе́м Киво́те, я́коже рече́ пра́ведный Дави́д: яви́лася еси́ Ши́ршая Небе́с, поноси́вши Зижди́теля Твоего́. Сла́ва Все́льшемуся в Тя́, сла́ва Проше́дшему из Тебе́, сла́ва Свободи́вшему на́с рождество́м Твои́м.
Посе́м псало́м 50.
Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́. Наипа́че омы́й мя́ от беззако́ния моего́ и от греха́ моего́ очи́сти мя́: я́ко беззако́ние мое́ а́з зна́ю, и гре́х мо́й предо мно́ю е́сть вы́ну. Тебе́ еди́ному согреши́х и лука́вое пред Тобо́ю сотвори́х: я́ко да оправди́шися во словесе́х Твои́х и победи́ши, внегда́ суди́ти Ти́. Се́ бо, в беззако́ниих зача́т е́смь, и во гресе́х роди́ мя́ ма́ти моя́. Се́ бо, и́стину возлюби́л еси́, безве́стная и та́йная прему́дрости Твоея́ яви́л ми́ еси́. Окропи́ши мя́ иссо́пом, и очи́щуся: омы́еши мя́, и па́че сне́га убелю́ся. Слу́ху моему́ да́си ра́дость и весе́лие: возра́дуются ко́сти смире́нныя. Отврати́ лице́ Твое́ от гре́х мои́х и вся́ беззако́ния моя́ очи́сти. Се́рдце чи́сто сози́жди во мне́, Бо́же, и ду́х пра́в обнови́ во утро́бе мое́й. Не отве́ржи мене́ от лица́ Твоего́ и Ду́ха Твоего́ Свята́го не отими́ от Мене́. Возда́ждь ми́ ра́дость спасе́ния Твоего́ и Ду́хом Влады́чним утверди́ мя́. Научу́ беззако́нныя путе́м Твои́м, и нечести́вии к Тебе́ обратя́тся. Изба́ви мя́ от крове́й, Бо́же, Бо́же спасе́ния моего́: возра́дуется язы́к мо́й пра́вде Твое́й. Го́споди, устне́ мои́ отве́рзеши, и уста́ моя́ возвестя́т хвалу́ Твою́. Я́ко а́ще бы восхоте́л еси́ же́ртвы, да́л бы́х у́бо: всесожже́ния не благоволи́ши. Же́ртва Бо́гу ду́х сокруше́н: се́рдце сокруше́нно и смире́нно Бо́г не уничижи́т. Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския: тогда́ благоволи́ши же́ртву пра́вды, возноше́ние и всесожега́емая: тогда́ возложа́т на олта́рь Тво́й тельцы́.
И кано́н святи́теля Васи́лиа, гла́с 2, без ирмосо́в.
ПЕ́СНЬ 1.
Ирмо́с: Гряди́те, лю́дие, пои́м пе́снь Христу́ Бо́гу, разде́льшему мо́ре и наста́вльшему лю́ди, я́же изведе́ из рабо́ты еги́петския, я́ко просла́вися.
Твоему́ гла́су подоба́ше приити́, Васи́лие, нача́ти хотя́щим хвалы́ твоя́, но, о́тче, мольбу́ прие́м, благода́ть подава́й незави́стно на́м.
Доброде́телей ты́ жесто́кий ше́ствовал еси́ пу́ть, в гла́дкий дости́гл еси́, и несопроти́вный небе́сный восхо́д: и все́м яви́лся еси́ о́браз Васи́лие.
Страстно́е взыгра́ние, томя́щее пло́ть, любому́дрия жела́нием наказа́л еси́: те́мже в нетле́нных водворя́ешися Ца́рствиих, о́тче Васи́лие.
Богоро́дичен: Кто́ изрещи́ Твое́ по досто́инству возмо́жет, е́же па́че Сло́ва зача́тие? Бо́га бо родила́ еси́ пло́тию, Всечи́стая, на́м я́вльшася Спа́са и Го́спода.
ПЕ́СНЬ 3.
Ирмо́с: Утверди́ на́с в Тебе́, Го́споди, Дре́вом умерщвле́й гре́х, и стра́х Тво́й всади́ в сердца́ на́с, пою́щих Тя́.
Стра́хом Госпо́дним утвержда́емь, нача́ло бо му́дрости се́й е́сть, любо́вию лу́чшею впери́лся еси́ прему́дрости, о Васи́лие.
Наказа́ния бы́в вся́каго испо́лнен, не то́кмо до́льнаго и попира́емаго, мно́го же па́че лу́чшаго, показа́лся еси́ ми́ру све́т, Васи́лие.
Васи́лие прему́дре, вше́л еси́ дея́нием, и дея́ние вше́ствие виде́ния Боже́ственнейшаго показа́л еси́, и су́щих ра́зуму научи́лся еси́ я́ве.
Богоро́дичен: Безсе́менно во чре́ве Бо́га зачала́ еси́ и ражда́еши несказа́нно воплоще́нна: на Него́же зре́ти не сме́ют, Чи́стая, Небе́сных Си́лы, Присноде́во.
Посе́м припе́в: Моли́ Бо́га о на́с, святи́телю о́тче Васи́лие, я́ко мы́ усе́рдно к тебе́ прибега́ем, ско́рому помо́щнику и моли́твеннику о душа́х на́ших.
Ектениа́: Поми́луй на́с, Бо́же:
Возгла́с: Я́ко ми́лостив:
Та́же седа́лен свята́го, гла́с 8.
Подо́бен: Прему́дрости:
Прему́дрости сло́ва навы́к и писа́ние зако́на отложи́в, все́м пропове́дал еси́ благода́ти сло́во и ду́ш скрижа́ли угла́дил еси́ словесы́ твои́ми, в ни́хже начерта́л еси́ Боже́ственная уче́ния. Те́мже и мра́к проше́д о́блаком покро́ва телесе́, и просия́л еси́ ду́хом, святи́телю Васи́лие. Моли́ Христа́ Бо́га грехо́в оставле́ние пода́ти чту́щим любо́вию святу́ю па́мять твою́.
Сла́ва и ны́не, богоро́дичен, гла́с то́йже:
Я́ко Де́ву и еди́ну в жена́х Тя́ без се́мене ро́ждшую Бо́га пло́тию, вси́ ублажа́ем ро́ди челове́честии: О́гнь бо всели́ся в Тя́ Божества́, и я́ко Младе́нца дои́ши Зижди́теля и Го́спода. Те́м а́нгельский и челове́ческий ро́д, досто́йно сла́вим пречи́стое рождество́ Твое́, и согла́сно вопие́м Ти́: моли́ Христа́ Бо́га, согреше́ний оставле́ние дарова́ти покланя́ющимся ве́рою Пресвято́му рождеству́ Твоему́.
ПЕ́СНЬ 4
Ирмо́с: Услы́шах, Го́споди, слу́х Твоего́ смотре́ния, и просла́вих Тя́, Еди́не Человеколю́бче.
Непребори́мь яви́лся еси́, по Бо́зе боря́, Васи́лие, во все́х Того́ повеле́нию покаря́яся.
Це́ркви подаде́ся от Бо́га огражде́ние и стена́ тверда́, Васи́лие всеблаже́нне.
Сопротивобо́жным се́чиво ты́ сека́тельное, и о́гнь, пояда́яй пре́лесть, яви́лся еси́, о́тче Васи́лие.
Богоро́дичен: Мо́лим Тя́, Чи́стая, я́же Бо́га безсе́менно заче́нши, при́сно моли́ти за рабы́ Твоя́.
ПЕ́СНЬ 5
Ирмо́с: Све́та Пода́телю и Веко́в Тво́рче, Го́споди, во све́те Твои́х повеле́ний наста́ви на́с, ра́зве бо Тебе́, ино́го Бо́га не зна́ем.
Непостижи́мый све́т почи́в в тебе́, преподо́бне, пресве́тлу свещу́ ми́ру тя́ показа́ Христо́с, те́мже па́мять твою́ пое́м, Васи́лие.
Всете́мно напи́санное в Сина́и бытие́ Моисе́ем, ты́, сказу́я от Боже́ственных сокро́вищ, начерта́л еси́ все́м, преблаже́нне Васи́лие.
Ни законополо́жник Моисе́й, ни пе́рвее зако́на Ио́сиф бы́сть, и́же по тебе́ пи́щи пшеницоме́ритель: Боже́ственныя бо пло́ти са́м раздроби́тель яви́лся еси́, Васи́лие.
Богоро́дичен: Тебе́, ро́ждшей Христа́, все́х соде́теля, зове́м: ра́дуйся, Чи́стая, ра́дуйся, Све́т возсия́вшая на́м, ра́дуйся, вмести́вшая Бо́га невмести́маго.
ПЕ́СНЬ 6
Ирмо́с: Бе́здна мя́ мно́га грехо́вная окружа́ет, и вопию́ Ти́, проро́ка подража́яй: от тли́ мя́, Го́споди, возведи́.
Напита́л еси́ ду́ши, та́ющия гла́дом, ни́щих оби́льно и а́лчущих сердца́ вся́каго испо́лнил еси́, Васи́лие, Боже́ственнаго весе́лия.
Напита́л еси́ бога́тно а́лчущия пи́щею небе́сною: хле́б бо а́нгельский е́сть сло́во твое́, Васи́лие, и́мже изря́ден пшеницода́вец бы́л еси́.
Потща́лся еси́ ми́ра отлучи́тися и с Бо́гом пожи́ти: те́мже нестоя́тельная и тле́нная, всеблаже́нне Васи́лие, оста́вль, пребыва́ющая, я́ко му́др, стяжа́л еси́.
Богоро́дичен: Спаси́ от бе́д рабы́ Твоя́, Богоро́дице, я́ко вси́ по Бо́зе к Тебе́ прибега́ем, я́ко к неруши́мей стене́ и предста́тельству.
Посе́м припе́в: Моли́ Бо́га о на́с, святи́телю о́тче Васи́лие, я́ко мы́ усе́рдно к тебе́ прибега́ем, ско́рому помо́щнику и моли́твеннику о душа́х на́ших.
Ектениа́ ма́лая.
Возгла́с: Ты́ бо еси́ Ца́рь ми́ра:
Конда́к, гла́с 4
Подо́бен: Яви́лся еси́ дне́сь:
Яви́лся еси́ основа́ние непоколеби́мое Це́ркве, подая́ все́м некра́домое Госпо́дьство челове́ком, запечатле́я твои́ми веле́ньми, небоявле́нне Васи́лие преподо́бне.
Посе́м проки́мен, гла́с 4: Уста́ моя́ возглаго́лют прему́дрость, и поуче́ние се́рдца моего́ ра́зум.
Сти́х: Услы́шите сия́, вси́ язы́цы, внуши́те, вси́, живу́щии по вселе́нней.
Ева́нглие от Иоа́нна, зача́ло 36
Рече́ Госпо́дь ко прише́дшим к нему́ иуде́ом: А́з е́смь две́рь: Мно́ю а́ще кто́ вни́дет, спасе́тся: и вни́дет и изы́дет, и па́жить обря́щет. Та́ть не прихо́дит, ра́зве да укра́дет и убие́т и погуби́т: А́з приидо́х, да живо́т и́мут и ли́шше и́мут. А́з е́смь па́стырь до́брый: па́стырь до́брый ду́шу свою́ полага́ет за о́вцы: а нае́мник, и́же не́сть па́стырь, ему́же не су́ть о́вцы своя́, ви́дит во́лка гряду́ща, и оставля́ет о́вцы, и бе́гает: и во́лк расхи́тит и́х, и распу́дит о́вцы: а нае́мник бежи́т, я́ко нае́мник е́сть, и неради́т о овца́х. А́з е́смь па́стырь до́брый: и зна́ю Моя́, и зна́ют Мя́ Моя́: я́коже зна́ет Мя́ Оте́ц, и А́з зна́ю Отца́: и ду́шу Мою́ полага́ю за о́вцы. И и́ны о́вцы и́мам, я́же не су́ть от двора́ сего́: и ты́я Ми́ подоба́ет привести́, и гла́с Мо́й услы́шат: и бу́дет еди́но ста́до и еди́н па́стырь.
Сла́ва Тебе́, Го́споди, сла́ва Тебе́.
Сла́ва: Моли́твами святи́теля Васи́лиа, ми́лостиве, очи́сти мно́жества согреше́ний на́ших.
И ны́не: Моли́твами Богоро́дицы, ми́лостиве, очи́сти мно́жества согреше́ний на́ших.
Та́же: Поми́луй мя́, Бо́же, по вели́цей ми́лости Твое́й, и по мно́жеству щедро́т Твои́х очи́сти беззако́ние мое́.
Стихи́ра самогла́сна, гла́с 6:
Излия́ся благода́ть во устна́х твои́х, преподо́бне о́тче, и бы́л еси́ па́стырь Христо́вы це́ркве, учя́ слове́сныя о́вцы ве́ровати в Тро́ицу Единосу́щную во еди́ном Божестве́.
Ектениа́: Спаси́, Бо́же, лю́ди Твоя́ и благослови́ достоя́ние Твое́, посети́ ми́р Тво́й ми́лостию и щедро́тами, возвы́си ро́г христиа́н правосла́вных и низпосли́ на ны́ ми́лости Твоя́ бога́тыя: моли́твами Всепречи́стыя Влады́чицы на́шея Богоро́дицы и Присноде́вы Мари́и: си́лою Честна́го и Животворя́щаго Креста́: предста́тельствы Честны́х Небе́сных Си́л Безпло́тных: честна́го сла́внаго проро́ка, Предте́чи и Крести́теля Иоа́нна: святы́х сла́вных и всехва́льных апо́стол: святы́х сла́вных и добропобе́дных му́ченик, преподо́бных и богоно́сных оте́ц на́ших, святы́х и пра́ведных богооте́ц Иоаки́ма и А́нны: и и́же во святы́х отца́ на́шего Васи́лиа, архиепи́скопа Кесари́и Каппадоки́йския, Вели́каго, и все́х святы́х: мо́лим Тя́, многоми́лостиве Го́споди, услы́ши на́с, гре́шных, моля́щихся Тебе́ и поми́луй на́с.
Го́споди, поми́луй, 12.
Возгла́с: Ми́лостию и щедро́тами: И про́чая.
ПЕ́СНЬ 7
Ирмо́с: О́бразу злато́му, на по́ле Деи́ре служи́му, трие́ Твои́ о́троцы небрего́ша безбо́жнаго веле́ния, посреде́ же огня́ вве́ржени, ороша́еми, поя́ху: благослове́н еси́, Бо́же оте́ц на́ших.
О́браз Отца́ Сы́н, и Сы́на Ду́х е́сть: ты́ же Ду́ха, о Васи́лие, нескве́рнено зерца́ло, до́м же всея́ Тро́ицы. Блаже́нна па́мять твоя́, и сла́вящии ю́ воспрославля́ются.
Углуби́в у́м во глубины́ Бо́жия непостижи́мыя и собра́в многоце́нный ты́ би́сер ра́зума, напо́лнил еси́ ми́р прему́дростию и зва́ти научи́л еси́: благослове́н еси́, Бо́же оте́ц на́ших.
Оте́ц сиро́т, и вдо́в защи́тник, и бога́тство ни́щих, боля́щих утеше́ние и су́щих в бога́тстве окормле́ние, ста́рости же́зл яви́лся еси́, и наказа́ние ю́ности, и мона́шествующих доброде́тели пра́вило, Васи́лие.
Богоро́дичен: Тя́ Купину́ Моисе́й в горе́ Сина́йстей огнепали́му, Чи́стая, прови́дяше, прие́мшую неопа́льно нестерпи́мую зарю́ неизглаго́ланнаго Существа́, соедини́вшагося дебельству́ пло́ти еди́ныя в не́м святы́х ипоста́сей.
ПЕ́СНЬ 8
Ирмо́с: Неизрече́нною му́дростию соста́вльшаго вся́ческая Бо́га Сло́ва и от не су́щих во е́же бы́ти приве́дшаго, благослови́те дела́ я́ко Го́спода, и превозноси́те во вся́ ве́ки.
Несказа́нным про́мыслом дарова́вшаго Васи́лиа ми́ру, све́т благоче́стия, трубу́ же богосло́вия, благослови́те дела́ Госпо́дня, Го́спода.
Бога́тным де́йством все́льшася в му́драго Васи́лиа и те́м благоче́стно богосло́вившаго, благослови́те, дела́ Госпо́дня, Го́спода.
Боже́ственных твои́х слове́с наслади́вшиися, Васи́лие, непреста́нно в твое́й па́мяти торжеству́юще, вопие́м: благослови́те, дела́ Госпо́дня, Го́спода.
Богоро́дичен: Из Отца́, проше́дшаго пре́жде ве́к, и Безле́тнаго Бо́га Сло́ва и в после́дняя возсия́вша из Де́вы, благослови́те, дела́ Госпо́дня, Го́спода.
ПЕ́СНЬ 9
Ирмо́с: Я́же пре́жде со́лнца свети́льника Бо́га возсия́вшаго, пло́тски к на́м прише́дшаго из боку́ Де́вчу, неизрече́нно воплоти́вшая, Благослове́нная, Всечи́стая, Тя́, Богоро́дице, велича́ем.
Пе́рваго Па́стыря, я́ко овча́ ве́рное Христо́во, Васи́лие, живоно́сным стопа́м после́довал еси́, мучи́телю бо твою́ ду́шу, о́тче, преда́л еси́, до́блественне предбе́дствуя о Це́ркви, всеблаже́нне.
Церко́вное всесвяще́нное Христо́во ви́дев совокупле́ние, твои́м укра́шено святи́тельством, му́дре, всегуби́тель, я́ко от гро́ма, треснове́н бы́в, паде́ся мучи́тель, су́щия бо в тебе́ ду́ха зари́ не стерпе́, Васи́лие.
Апо́столов седа́лища, ли́ка же страда́лец Христо́вых, патриа́рхов ски́нии, и пра́ведных сла́дости, и ра́дости проро́ков сподо́бился еси́, Васи́лие: Богоро́дицы бо служи́тель и Тро́ицы таи́нник бы́л еси́.
Богоро́дичен: Пощади́, мя́, Го́споди, пощади́, егда́ хо́щеши суди́ти и не осуди́ мене́ во о́гнь, ниже́ я́ростию Твое́ю обличи́ мене́: мо́лит Тя́ Де́ва, ро́ждшая Тя́, Христе́, и апо́стол мно́жество, и сла́вный васи́лий.
Посе́м: Досто́йно е́сть:
И стихи́ры, гла́с 5.
Подо́бен: Ра́дуйся:
Вну́трь Небе́снаго Хра́ма я́ко святи́тель свяще́нен вмести́лся еси́, дея́нием и виде́нием прему́дрости нача́лами, я́ко оде́ждею свято́ю, обложе́н. И ны́не в вы́шнем же́ртвеннице, преподо́бне, свяще́нствуя, и Бо́гу предстоя́, невеще́ственную слу́жбу соверша́я, помина́й ми́лостивно, всеблаже́нне Васи́лие, соверша́ющия па́мять свяще́нную твою́ и всечестну́ю, Христа́ моля́, подаю́щаго ми́рови ве́лию ми́лость.
Ве́сь освяще́н Бо́гу и всеобра́зно от де́тства возложе́н, му́дрости Пребоже́ственныя озари́вся заря́ми, су́щих разуме́ние уясни́л еси́, све́тло сказу́я и му́дре пове́дая, е́же в су́щих благочи́ние творя́, позна́ния Боже́ственнейшаго де́ла. Те́мже тя́ богоглаго́лива и Боже́ственна учи́теля и светоно́сна свети́льника церко́внаго, пропове́дуем Христа́ моля́ща, подаю́щаго ми́ру ве́лию ми́лость.
Стра́хом утверди́вся Бо́жиим, нача́ло прему́дрости разуме́л еси́, Васи́лие, стра́х прему́дростию и жития́ пра́востию превозше́л еси́, о́тче, любо́вию же Бо́гу сраствори́вся, и сво́йственнейший бы́л еси́. Те́мже Боже́ственным наказа́вся оправда́нием и судьба́м, челове́ков изъучи́л еси́ обы́чаи и украси́л еси́ ве́рных ра́зумы, законоположе́ньми духо́вными уясни́в собо́р. Христа́ у́бо моли́ душа́м на́шим дарова́ти ве́лию ми́лость.
Сла́ва, гла́с 6:
Излия́ся благода́ть во устна́х твои́х, преподо́бне о́тче, и бы́л еси́ па́стырь Христо́вы Це́ркве, учя́ слове́сныя о́вцы ве́ровати в Тро́ицу Единосу́щную во еди́ном Божестве́.
И ны́не, гла́с то́йже:
Преложе́ние скорбя́щих, Премене́ние боля́щих еси́, Богоро́дице Всепе́тая, спаси́ гра́д и лю́ди, бори́мых Умире́ние, обурева́емых Тишина́, еди́на Предста́тельнице ве́рных.
Трисвято́е: по О́тче на́ш: Свяще́нник: Я́ко Твое́ е́сть Ца́рство:
Тропа́рь свята́го, гла́с 1:
Во всю́ зе́млю изы́де веща́ние твое́, я́ко прие́мшую сло́во твое́, и́мже боголе́пно научи́л еси́, естество́ су́щих уясни́л еси́, челове́ческия обы́чаи украси́л еси́, Ца́рское свяще́ние, о́тче преподо́бне, моли́ Христа́ Бо́га спасти́ся душа́м на́шим.
Сла́ва, конда́к, гла́с 4
Подо́бен: Яви́лся еси́ дне́сь:
Яви́лся еси́ основа́ние непоколеби́мое Це́ркве, подая́ все́м некра́домое Госпо́дьство челове́ком, запечатле́я твои́ми веле́ньми, небоявле́нне Васи́лие преподо́бне.
И ны́не, богоро́дичен, гла́с то́йже:
Е́же от ве́ка утае́нное и а́нгелом несве́домое та́инство, Тобо́ю Богоро́дице, су́щим на земли́ яви́ся Бо́г, в несли́тном соедине́нии воплоща́емь: и Кре́ст во́лею на́с ра́ди восприи́м, и́мже воскреси́в Первозда́ннаго, спасе́ от сме́рти ду́ши на́ша.
Ектениа́: Поми́луй на́с, Бо́же:
Возгла́с: Услы́ши ны́, Бо́же, Спаси́телю на́ш:
И моли́тва святи́телю Васи́лию Вели́кому
О вели́кий во иера́рсех, вселе́нныя учи́телю богому́дрый, преблаже́нне о́тче Васи́лие! Ве́лии по́двизи и труды́ твои́, я́же во сла́ву Святы́я Це́ркве соверши́л еси́: ты́ испове́дник тве́рдый и свети́льник ве́ры Христо́вы на земли́ бы́л еси́, све́том богове́дения ве́рныя озаря́яй, ло́жная уче́ния попаля́яй и всему́ ми́ру сло́во спаси́тельныя и́стины возвеща́яй. Ны́не же, ве́лие на небесе́х име́я дерзнове́ние ко Святе́й Тро́ице, помози́ на́м, со смире́нием к тебе́ припа́дающим, тве́рдо и неизме́нно святу́ю правосла́вную ве́ру до конца́ жития́ на́шего сохрани́ти, от малове́рия же, сомне́ний и колеба́ния в ве́ре соблюди́, да не прельще́ни бу́дем богопроти́вных и душепа́губных уче́ний словесы́. Ду́х ре́вности святы́я, е́юже ты́ пламене́л еси́, о пресла́вный Це́ркве Христо́вы па́стырю, возгре́й предста́тельством твои́м и в на́с. Умоли́ Царя́ ца́рствующих, да возвы́сится страна́ на́ша, и да да́рует всему́ наро́ду на́шему здра́вие, долгоде́нствие и во все́м благо́е поспеше́ние. Испроси́, о милосе́рдый святи́телю, от Отца́ Све́тов и все́м, вся́кий да́р коему́ждо благопотре́бен: младе́нцем благо́е в стра́се Бо́жии возраста́ние, ю́ным целому́дрие, ста́рым и немощны́м укрепле́ние, скорбя́щим утеше́ние, неду́гующим исцеле́ние, заблу́ждшим вразумле́ние и исправле́ние, оби́димым заступле́ние, сирота́м и вдови́цам защище́ние, искуша́емым благода́тное поможе́ние, отше́дшим от сего́ вре́меннаго жития́ отце́м и бра́тиям на́шим блаже́нное упокое́ние. Е́й, свя́тче Бо́жий, при́зри ми́лостивно от оби́телей го́рних на на́с, смире́нных, мно́гими собла́зны и напа́стьми обурева́емых, и к земли́ приве́рженных возведи́ к высоте́ небе́сней. Препода́ждь на́м, преблаги́й о́тче, твое́ архипа́стырское и свято́е благослове́ние, да о́ным осеня́емии, про́чее вре́мя жития́ на́шего в ми́ре, покая́нии и послуша́нии Святе́й правосла́вней Це́ркви поживе́м, за́поведи Христо́вы усе́рдно творя́ще, по́двигом до́брым ве́ры подвиза́ющеся, и та́ко Ца́рствия Небе́снаго дости́гнем, иде́же с тобо́ю и все́ми святы́ми сподо́би Тро́ицу Святу́ю, Единосу́щную и Неразде́льную пе́ти и сла́вити во ве́ки веко́в.
Ли́к: Ами́нь.
Та́же, Прему́дрость: Пресвята́я Богоро́дице, спаси́ на́с.
Ли́к: Честне́йшую Херуви́м:
Свяще́нник: Сла́ва Тебе́, Христе́ Бо́же:
Ли́к: Сла́ва, и ны́не: Го́споди, поми́луй, три́жды. Благослови́.
Свяще́нник твори́т отпу́ст.
И пое́м велича́ние:
Велича́ем тя́, святи́телю Христо́в Васи́лие, благоче́стно Це́рковь Христо́ву сохра́ншаго.
Или́ сие́:
Велича́ем тя́, святи́телю Христо́в Васи́лие и чти́м святу́ю па́мять твою́, ты́ бо мо́лиши за на́с Христа́ Бо́га на́шего.
¹
Чи́н благословения в воздушное путешествие 
Иере́й начина́ет: Благослове́н Бо́г на́ш:
Ли́к: Царю́ Небе́сный:
Чте́ц: Трисвято́е и про́чая по чи́ну. Сла́ва, и ны́не: Прииди́те поклони́мся: три́жды. Та́же псало́м 138: Го́споди, искуси́л мя́ еси́ и позна́л мя́ еси́: Сла́ва, и ны́не: Аллилу́иа, аллилу́иа, аллилу́иа, сла́ва Тебе́, Бо́же, три́жды.
Ектениа́ вели́кая да́же до О пла́вающих:
О е́же ми́лостиву, благоуве́тливу, и благопремени́тельну бы́ти к рабо́м Свои́м (или́ рабу́ Своему́), на́ми ны́не моля́щымся, и прости́в и́м вся́ согреше́ния, во́льная и нево́льная, и благослови́ти возду́шное путеше́ствие и́х, Го́споду помо́лимся.
О е́же утоли́ти вся́кую бу́рю, уста́вити ве́тры проти́вныя и тишину́ к безмяте́жному по возду́ху провожде́нию и́х пода́ти, Го́споду помо́лимся.
О е́же посла́ти и́м А́нгела своего́ Храни́теля наставля́юща и́х, и от вся́каго зла́ и все́х ко́зней кня́зя возду́шнаго покрыва́юща, от паде́ния же, сокруше́ния и вся́кия неча́янныя беды́ и обстоя́ния избавля́юща, Го́споду помо́лимся.
О е́же ми́рно и благополу́чно препроводи́ти, здра́во же и безмяте́жно возврати́ти и́х, Го́споду помо́лимся.
О е́же благослови́ти наме́рение сове́та и де́ла и́х, к поле́зному соверше́нию, в сла́ву Пресвята́го и́мене Своего́, в душе́вную же и теле́сную по́льзу, Го́споду помо́лимся.
О е́же изба́вити и́х си́лою благода́ти Своея́, от вся́ких бе́д и ну́жд душе́вных и теле́сных, от неду́га же и от напра́сныя смертоно́сныя ра́ны: здра́вие же с благополу́чием, и благовре́менным во своя́си возвраще́нием, ми́лостивно пода́ти, Го́споду помо́лимся.
Заступи́, спаси́, поми́луй, и сохрани́ на́с Бо́же, Твое́ю благода́тию.
Пресвяту́ю, Пречи́стую, Преблагослове́нную, Сла́вную:
Возгла́с: Я́ко подоба́ет Тебе́ вся́кая сла́ва:
Бо́г Госпо́дь и яви́ся на́м: и тропари́ сия́, гла́с 2:
К тебе́, Спа́се, прибега́ющих, и от Твоея́ всеси́льныя десни́цы по́мощи и благослове́ния, я́ко от Творца́ и Влады́ки, и́щущих не пре́зри, но я́коже апо́столы Твоя́ дре́вле на погребе́ние Пречи́стыя Ма́тере Твоея́ от коне́ц о́блаки принесы́й, си́це и ны́не рабо́м Твои́м си́м ско́рое и безмяте́жное по возду́ху превожде́ние со здра́вием да́руй, моли́твами Преблагослове́нныя Богоро́дицы, Еди́не Человеколю́бче.
Сла́ва, гла́с 5: Всю́ наде́жду на Тя возложи́вшим, Спа́се, бу́ди помо́щник и изба́витель, и благо́е наме́рение де́ла с возду́шным путеше́ствием и́х благослови́, да вси́ сла́вим Тя́ еди́наго все́х бла́г Пода́теля.
И ны́не: Под Тво́й покро́в прибега́ем Богоро́дице Де́во, моли́тв на́ших не пре́зри в ско́рбех, но от бе́д изба́ви на́с, Еди́на Чи́стая и Благослове́нная.
Диа́кон: Во́нмем.
Иере́й: Ми́р все́м.
Чте́ц: И ду́хови твоему́.
Диа́кон: Прему́дрость, во́нмем.
Проки́мен, гла́с 4:
Я́ко А́нгелом Свои́м запове́сть о тебе́, сохрани́ти тя́ во все́х путе́х твои́х.
Сти́х: На рука́х во́змут тя́, да не когда́ преткне́ши о ка́мень но́гу твою́.
Апо́стол в дея́ниих, зача́ло 20:
Аллилу́иа, гла́с 4:
Сти́х 1: И взы́де на Херуви́мы и лете́, лете́ на крилу́ ве́треню.
Сти́х 2: Плещма́ Свои́ма осени́т тя́, и под криле́ Его́ наде́ешися.
Ева́нглие от Иоа́нна, зача́ло 47:
По Ева́нглии глаго́лет диа́кон или́ иере́й ектению́ сугу́бую:
Поми́луй на́с Бо́же:
Та́же прилага́ет и сия́:
Небоше́ственника проро́ка Твоего́, Го́споди, дре́вле показа́вый и апо́столы Твоя́ о́блаки от коне́ц земли́ и во святы́й гра́д принесы́й, при́зри и ны́не на моли́тву рабо́в Твои́х, к Тебе́ приле́жно припа́дающих и благослови́ возду́шное путеше́ствие и́х, ти́ху же и ми́рну и безмяте́жну сему́ бы́ти сотвори́, мо́лимтися, Всеблаги́й, услы́ши и поми́луй.
А́нгелом Твои́м повели́, Влады́ко, сохрани́ти сия́, рабы́ Твоя́ по возду́ху ше́ствовати хотя́щыя, я́ко да крило́ма свои́ма осеня́т я́, возду́шнаго же кня́зя под но́зе и́х сокруша́т, мо́лимся всеми́лостивый Спа́се, услы́ши и поми́луй.
Благо́е наме́рение, Спа́се, рабо́в Твои́х благослови́ и моли́тву и́х приими́, ско́рое и безбе́дное по возду́ху превожде́ние и́м устроя́я и благополу́чное во своя́ си возвраще́ние ми́лостиво да́руя, Всеще́дрый Го́споди, услы́ши и поми́луй.
Пресла́вным вознесе́нием Твои́м возду́х освяти́вый Го́споди, и Илию́ огнеколесни́чника пе́рваго небоше́ственника показа́вый, того́ моли́твами рабо́м Твои́м си́м (и́мярек) безмяте́жное возду́шное ше́ствие, здра́вие же и от вся́кия ско́рби и смертоно́сныя ра́ны избавле́ние да́руй, мо́лимтися, Всеми́лостивый Го́споди, услы́ши и поми́луй.
Вся́ страхова́ния бесо́вская дале́че от рабо́в Твои́х отжени́, я́ко да на криле́х жела́ния Боже́ственнаго при́сно носи́ми, на Тя́ же Творца́ и Промысли́теля всея́ тва́ри упова́ние несумне́нное возлага́юще, ми́рно, и ра́достно, я́ко на о́блаце ле́гце, пу́ть возду́шный пре́йдут, ко сла́ве и́мене Твоего́ Пресвята́го и во вре́мя благопотре́бно во своя́ си возвратя́тся, мо́лимтися, Всемоги́й Влады́ко, услы́ши и ми́лостивно поми́луй.
Та́же: Услы́ши ны́, Бо́же Спаси́телю на́ш:
Та́же: Со умиле́нием коле́на и главы́ прекло́нше, Го́споду помо́лимся.
Ли́к: Го́споди поми́луй.
Моли́тва:
Влады́ко Го́споди Иису́се Христе́ Бо́же на́ш, стихи́ям повелева́яй и вся́ го́рстию содержа́й, Его́же бе́здны трепе́щут и Ему́же зве́зды прису́тствуют. Вся́ тва́рь Тебе́ слу́жит, вся́ послу́шают, вся́ Тебе́ повину́ются. Вся́ мо́жеши: сего́ ра́ди вся́ ми́луеши, Преблаги́й Го́споди. Та́ко и ны́не, у́бо, Влады́ко, рабо́в Твои́х си́х (и́мярек) моле́ния те́плыя прие́мля, благослови́ пу́ть и́х и возду́шное ше́ствие, запреща́я бу́рям же и ве́тром проти́вным и лодию́ возду́шную це́лу и невреди́му соблюда́я. Спаси́тельное и небу́ренное по возду́ху превожде́ние и́м да́руй и благо́е наме́рение соверши́вшим и́м, ве́село во здра́вии и в ми́ре возврати́тися благоизво́ли. Ты́ бо еси́ Спа́с и Изба́витель и все́х благи́х Пода́тель и Тебе́ сла́ву возсыла́ем со Безнача́льным Твои́м Отце́м и Пресвяты́м и Благи́м и Животворя́щим Твои́м Ду́хом, ны́не и при́сно и во ве́ки веко́в. Ами́нь.
И твори́т иере́й обы́чный отпу́ст, и взе́м честны́й кре́ст, дае́т путьше́ствующым лобза́ти, и кропи́т свяще́нною водо́ю, глаго́ля:
Да благослови́т ва́с Госпо́дь от Сио́на, и у́зрите блага́я Иерусали́ма во вся́ дни́ живота́ ва́шего, и да испра́вит путеше́ствие ва́ше в ми́ре, в сла́ву свята́го Своего́ и́мене, ами́нь.
------------------------------------------------------------------------
Примечания
1 
Молебное пение святителю Василию Великому для совершения его в часовне его имени на территории Всероссийского выставочного центра составлено по образцу канона молебного Божией Матери и на основе службы святителю Василию Великому из Минеи под 1 января. Это чинопоследование святителю Василию в отличие от канона Божией Матери имеет более хвалебный характер, поэтому вместо 142-го псалма в начале помещен 91-й. В тропарях, седальнах и стихирах соответствующие молитвословия на «Слава и ныне», посвященные празднику Обрезания Господня, заменены на обычные богородичны. Канон святителю сокращен до 4-х тропарей (включая Богородичен). При этом сокращались преимущественно те тропари, в которых одновременно прославляется обрезание Господне и святитель Василий. Богородичен 9-й песни канона Посвящен наступающему празднику Богоявления, поэтому он замещен другим, взятым из Октоиха соответствующего (2-го) гласа (канон Святителю Николаю в четверток утра; при этом имя Святителя Николая заменено на имя святителя Василия).
