СЛУЖЕБНИК НА ЦЕРКОВНОСЛАВЯНСКОМ ЯЗЫКЕ ГРАЖДАНСКИМ ШРИФТОМ 
Последование вечерни 
Пришед иерей во храм святый и наложив на себя епитрахиль, стоя пред царскими враты, глаголет:
Благослове́н Бог наш всегда́, ны́не и при́сно, и во ве́ки веко́в.
И учиненный чтец глаголет:
Ами́нь. Сла́ва Тебе́, Бо́же наш, сла́ва Тебе́. Царю́ Небе́сный: Трисвятое. Пресвята́я Тро́ице: О́тче наш:
Возглас:
Я́ко Твое́ есть Ца́рство, и си́ла, и сла́ва, Отца́, и Сына́, и Свята́го Ду́ха, ны́не и при́сно, и во ве́ки веко́в.
Чтец: Ами́нь. Го́споди, поми́луй, 12. Сла́ва, и ны́не: Прииди́те, поклони́мся: трижды. И 9-й час.
По немже отпуста не бывает, но глаголет иерей начало:
Благослове́н Бог наш:
И чтец: Ами́нь. Прииди́те, поклони́мся: И псалом 103: Благослови́, душе́ моя́, Го́спода, Го́споди Бо́же мой:
На Велицей вечерни диакон: Воста́ните!
Лик: Го́споди, благослови́!
Иерей: Сла́ва Святе́й, и Единосу́щней, и Животворя́щей, и Неразде́льней Тро́ице всегда́, ны́не и при́сно, и во ве́ки веко́в.
Лик: Ами́нь.
Клирицы в олтаре: Прииди́те, поклони́мся: Трижды. Прииди́те, поклони́мся и припаде́м Ему́.
Лик: Благослови́, душе́ моя́, Го́спода. Благослове́н еси́, Го́споди:
Иерей же, пред святыми дверьми став откровенною главою, глаголет молитвы светильничныя.
Молитва первая:
Го́споди ще́дрый и ми́лостивый, долготерпели́ве и многоми́лостиве, внуши́ моли́тву на́шу, и вонми́ гла́су моле́ния на́шего, сотвори́ с на́ми зна́мение во бла́го, наста́ви нас на путь Твой, е́же ходи́ти во и́стине Твое́й, возвесели́ сердца́ на́ша, во е́же боя́тися и́мене Твоего́ свята́го. Зане́ ве́лий еси́ Ты и творя́й чудеса́, Ты еси́ Бог еди́н, и несть подо́бен Тебе́ в бозе́х, Го́споди: си́лен в ми́лости и благ в кре́пости, во е́же помога́ти, и утеша́ти, и спаса́ти вся упова́ющия во и́мя свято́е Твое́.
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва вторая:
Го́споди, да не я́ростию Твое́ю обличи́ши нас, ниже́ гне́вом Твои́м нака́жеши нас, но сотвори́ с на́ми по ми́лости Твое́й, врачу́ и исцели́телю душ на́ших. Наста́ви нас ко приста́нищу хоте́ния Твоего́, просвети́ о́чи серде́ц на́ших в позна́ние Твоея́ и́стины; и да́руй нам про́чее настоя́щаго дне ми́рное и безгре́шное, и все вре́мя живота́ на́шего, моли́твами святы́я Богоро́дицы и всех святы́х.
Я́ко Твоя́ держа́ва и Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Молитва третия:
Го́споди Бо́же наш, помяни́ нас, гре́шных и непотре́бных раб Твои́х, внегда́ призыва́ти нам свято́е и́мя Твое́, и не посрами́ нас от ча́яния ми́лости Твоея́, но да́руй нам, Го́споди, вся я́же ко спасе́нию проше́ния, и сподо́би нас люби́ти, и боя́тися Тебе́ от всего́ се́рдца на́шего, и твори́ти во всех во́лю Твою́.
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва четвертая:
Немо́лчными пе́сньми и непреста́нными славословле́ньми от святы́х Си́л воспева́емый, испо́лни уста́ на́ша хвале́ния Твоего́, е́же пода́ти вели́чествие и́мени Твоему́ свято́му. И да́ждь нам уча́стие и насле́дие со все́ми боя́щимися Тебе́ и́стиною, и храня́щими за́поведи Твоя́, моли́твами святы́я Богоро́дицы и всех святы́х Твои́х.
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва пятая:
Го́споди, Го́споди, пречи́стою Твое́ю дла́нию содержа́й вся́ческая, долготерпя́й на всех нас, и ка́яйся о зло́бах на́ших, помяни́ щедро́ты Твоя́, и ми́лость Твою́, посети́ ны Твое́ю бла́гостию и да́ждь нам избежа́ти и про́чее настоя́щаго дне Твое́ю благода́тию от разли́чных ко́зней лука́ваго, и ненаве́тну жизнь на́шу соблюди́ благода́тию всесвята́го Твоего́ Ду́ха.
Ми́лостию и человеколю́бием единоро́днаго Твоего́ Сы́на, с Ни́мже благослове́н еси́, со всесвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в. Ами́нь.
Молитва шестая:
Бо́же вели́кий и ди́вный, неисповеди́мою бла́гостию и бога́тым про́мыслом управля́яй вся́ческая, и мирска́я нам блага́я дарова́вый, и поручи́вый нам обеща́нное Ца́рство, обеща́нными благи́ми; путесотвори́вый нам и дне преше́дшую ча́сть от вся́каго уклони́тися зла: да́руй нам и про́чее непоро́чно соверши́ти, пред свято́ю сла́вою Твое́ю, пе́ти Тя, Еди́наго блага́го и человеколюби́ваго Бо́га на́шего.
Я́ко Ты еси́ Бог наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва седмая:
Бо́же вели́кий и вы́шний, Еди́н име́яй безсме́ртие, во све́те живы́й непристу́пнем, всю́ тварь прему́дростию созда́вый, раздели́вый между́ све́том и между́ тьмо́ю, и со́лнце положи́вый во о́бласть дне, луну́ же и зве́зды во о́бласть но́щи, сподо́бивый нас, гре́шных, и в настоя́щий ча́с предвари́ти лице́ Твое́ испове́данием, и вече́рнее Тебе́ славосло́вие принести́. Сам, Человеколю́бче, испра́ви моли́тву на́шу я́ко кади́ло пред Тобо́ю, и приими́ ю́ в воню́ благоуха́ния, пода́ждь же нам настоя́щий ве́чер, и приходя́щую но́щь ми́рну, облецы́ ны во ору́жие све́та, изба́ви ны от стра́ха нощна́го и вся́кия ве́щи, во тьме́ преходя́щия, и да́ждь со́н, его́же во упокое́ние не́мощи на́шей дарова́л еси́, вся́каго мечта́ния диа́воля отчужде́нный. Ей Влады́ко, благи́х пода́телю, да и на ло́жах на́ших умиля́ющеся, помина́ем в нощи́ и́мя Твое́, и поуче́нием Твои́х за́поведей просвеща́еми, в ра́дости душе́вней воста́нем ко славосло́вию Твоея́ бла́гости, моле́ния и молитвы Твоему́ благоутро́бию принося́ще, о свои́х согреше́ниих и всех люде́й Твои́х, я́же моли́твами святы́я Богоро́дицы, ми́лостию посети́.
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Исполншуся же предначинательному псалму, глаголет священник или диакон, аще есть, изшед северною страною и став на обычном месте амвона, ектению сию:
Ми́ром Го́споду помо́лимся.
Лик: Го́споди, поми́луй.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О Вели́ком Господи́не и отце́ на́шем Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), честне́м пресви́терстве, во Христе́ диа́констве, о всем при́чте и лю́дех, Го́споду помо́лимся.
Лик: Го́споди, поми́луй.
О Богохрани́мей стране́ на́шей, власте́х и во́инстве ея́, Го́споду помо́лимся.
Лик: Го́споди, поми́луй.
О граде́ сем (или о ве́си сей, или о святе́й оби́тели сей), вся́ком гра́де, стране́ и ве́рою живу́щих в них, Го́споду помо́лимся.
Лик: Го́споди, поми́луй.
О бла́горастворе́нии возду́хов, о изоби́лии плодо́в земны́х и вре́менех ми́рных, Го́споду помо́лимся.
Лик: Го́споди, поми́луй.
О пла́вающих, путеше́ствующих, неду́гующих, стра́ждущих, плене́нных и о спасе́нии их, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашение:
Я́ко подоба́ет Тебе́ вся́кая сла́ва, честь, и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже кафисму. И по кафисме изшед диакон северною дверию, глаголет малую ектению:
Па́ки и па́ки ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашает священник:
Я́ко Твоя́ держа́ва и Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Таже, Го́споди, воззва́х: поется на глас стихир. Таже стихиры. Сла́ва, и ны́не:
Молитва входа:
Ве́чер, и зау́тра, и полу́дне, хва́лим, благослови́м, благодари́м и мо́лимся Тебе́, Влады́ко всех: испра́ви моли́тву на́шу, я́ко кади́ло пред Тобо́ю, и не уклони́ серде́ц на́ших в словеса́ или́ в помышле́ния лука́вствия, но изба́ви нас от всех ловя́щих ду́ши на́ша, я́ко к Тебе́, Го́споди, Го́споди, о́чи наши, и на Тя́ упова́хом, да не посрами́ши нас, Бо́же наш.
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Таже благословляет вход.
И возглашает диакон: Прему́дрость, про́сти.
Лик: Све́те ти́хий святы́я сла́вы, / Безсме́ртнаго, Отца́ Небе́снаго, / Свята́го Блаже́ннаго, Иису́се Христе́. / Прише́дше на за́пад со́лнца, / ви́девше свет вече́рний, / пое́м Отца́, Сы́на и Свята́го Ду́ха, Бо́га. / Досто́ин еси́ во вся времена́ / пе́т бы́ти гла́сы преподо́бными, / Сы́не Бо́жий, живо́т дая́й, / те́мже мiр Тя сла́вит.
По входе же, положив обычный поклон, диакон, аще же несть, священник, глаголет прокимен дне.
В неделю вечера, глас 8:
Се ны́не благослови́те Го́спода, / вси раби́ Госпо́дни.
Стих: Стоя́щии в хра́ме Госпо́дни, во дво́рех до́му Бо́га на́шего.
В понедельник вечера, глас 4:
Госпо́дь услы́шит мя, / внегда́ воззва́ти ми к Нему́.
Стих: Внегда́ призва́ти ми, услы́ша мя Бог пра́вды моея́.
Во вторник вечера, глас 1:
Ми́лость Твоя́, Го́споди, / пожене́т мя вся дни живота́ моего́.
Стих: Госпо́дь пасе́т мя, и ничто́же мя лиши́т, на ме́сте зла́чне, та́мо всели́ мя.
В среду вечера, глас 5:
Бо́же, во и́мя Твое́ спаси́ мя, / и в си́ле Твое́й суди́ ми.
Стих: Бо́же, услы́ши моли́тву мою́, внуши́ глаго́лы уст мои́х.
В четверток вечера, глас 6:
По́мощь моя́ от Го́спода, / сотво́ршаго не́бо и зе́млю.
Стих: Возведо́х о́чи мои́ в го́ры, отню́дуже прии́дет по́мощь моя́.
В пяток вечера, глас 7:
Бо́же, засту́пник мой еси́ Ты, / и ми́лость Твоя́ предвари́т мя.
Стих: Изми́ мя от враг мои́х, Бо́же, и от востаю́щих на мя изба́ви мя.
Аще же есть суббота вечера, глаголет на глас 6:
Госпо́дь воцари́ся, / в ле́поту облече́ся.
Стих: Облече́ся Госпо́дь в си́лу и препоя́сася.
Стих: И́бо утверди́ вселе́нную, я́же не подви́жится.
Стих: До́му Твоему́ подоба́ет святы́ня, Го́споди, в долготу́ дний.
Подобает ведати, яко аще прилучится Четыредесятница, или Аллилу́иа, вместо прокименов седмицы, поем сия.
В понедельник вечера: Аллилуиа, трижды, во глас 6.
Стих: Го́споди, да не я́ростию Твое́ю обличи́ши мене́, ниже́ гне́вом Твои́м нака́жеши мене́. Аллилу́иа.
Стих: И во ве́ки веко́в. Мы же высочайшим гласом: Аллилу́иа.
Во вторник и в четверток вечера: Аллилуиа.
Стих: Возноси́те Го́спода Бо́га на́шего, и покланя́йтеся подно́жию но́гу Его́, я́ко свя́то есть. Аллилу́иа.
Стих: И во ве́ки веко́в. Аллилу́иа.
В среду вечера: Аллилуиа.
Стих: Во всю зе́млю изы́де веща́ние их, и в концы́ вселе́нныя глаго́лы их. Аллилу́иа.
Стих: И во ве́ки веко́в. Аллилу́иа.
Обращся же священник к западу, согбене имеяй руце, стоит ожидаяй исполнения прокимена, таже покланяется, и отходит на место свое. По прокимне же, глаголет диакон, аще есть, изшед северною страною (иерей же внутрь олтаря стоит пред святою трапезою):
Рцем вси от всея́ души́, и от всего́ помышле́ния на́шего рцем.
Лик: Го́споди, поми́луй.
Го́споди Вседержи́телю, Бо́же оте́ц на́ших, мо́лим Ти ся, услы́ши и поми́луй.
Лик: Го́споди, поми́луй.
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем Святе́йшем Патриа́рхе имярек, и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся о блаже́нных и приснопа́мятных созда́телех свята́го хра́ма сего́ (аще во обители: святы́я оби́тели сея́), и о всех преждепочи́вших отце́х и бра́тиях, зде лежа́щих и повсю́ду, правосла́вных.
Лик: Го́споди, поми́луй, трижды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии свята́го хра́ма сего́ (аще во обители: святы́я оби́тели сея́).
Лик: Го́споди, поми́луй, трижды.
Еще́ мо́лимся о плодонося́щих и доброде́ющих во святе́м и всечестне́м хра́ме сем, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Лик: Го́споди, поми́луй, трижды.
Возглашает священник:
Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже: Сподо́би, Го́споди, в ве́чер сей:
Диакон: Испо́лним вече́рнюю моли́тву на́шу Го́сподеви.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Ве́чера всего́ соверше́нна, свя́та, ми́рна и безгре́шна у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
И священник возглашает:
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Священник: Ми́р всем.
Лик: И ду́хови твоему́.
Диакон: Главы́ на́ша Го́сподеви прикло́ним.
Лик: Тебе́, Го́споди.
Молитва главоприклонения:
Го́споди Бо́же наш, приклони́вый небеса́ и соше́дый на спасе́ние ро́да челове́ческаго, при́зри на рабы́ Твоя́ и на достоя́ние Твое́. Тебе́ бо стра́шному и человеколю́бцу судии́, Твои́ раби́ подклони́ша главы́, своя́ же покори́ша вы́я, не от челове́к ожида́юще по́мощи, но Твоея́ ожида́юще ми́лости и Твоего́ ча́юще спасе́ния, я́же сохрани́ на вся́кое вре́мя и по настоя́щем ве́чере, и в приходя́щую но́щь, от вся́каго врага́, от вся́каго проти́внаго де́йства диа́вольскаго и от помышле́ний су́етных, и воспомина́ний лука́вых.
Таже возглашает священник: Бу́ди держа́ва Ца́рствия Твоего́ благослове́на и препросла́влена, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Таже исходим в притвор, поюще стихиру храма или праздника, совершающе литию. Священник же и диакон с кадильницею исходят вкупе северною страною, предыдут же им со двема лампадома. Сла́ва, святаго. И ны́не, Богородичен. И по сих глаголет диакон (аще ли несть диакона, священник) молитвы сия:
Спаси́, Бо́же, лю́ди Твоя́ и благослови́ достоя́ние Твое́, посети́ мiр Твой ми́лостию и щедро́тами, возвы́си рог христиа́н правосла́вных и низпосли́ на ны ми́лости Твоя́ бога́тыя, моли́твами всепречи́стыя Влады́чицы на́шея Богоро́дицы и Присноде́вы Мари́и, си́лою Честна́го и Животворя́щаго Креста́, предста́тельствы честны́х Небе́сных Си́л безпло́тных, честна́го, сла́внаго проро́ка, Предте́чи и Крести́теля Иоа́нна, святы́х сла́вных и всехва́льных Апо́стол, и́же во святы́х оте́ц на́ших и вселе́нских вели́ких учи́телей и святи́телей, Васи́лия Вели́каго, Григо́рия Богосло́ва и Иоа́нна Златоу́стаго, и́же во святы́х отца́ на́шего Никола́я, архиепи́скопа Мирлики́йскаго, чудотво́рца, святы́х равноапо́стольных Мефо́дия и Кири́лла, учи́телей слове́нских, святы́х равноапо́стольных вели́каго кня́зя Влади́мира и вели́кия княги́ни О́льги, и́же во святы́х оте́ц на́ших всея́ Росси́и чудотво́рцев, Михаи́ла, Петра́, Алекси́я, Ио́ны, Мака́рия, Фили́ппа, И́ова, Ермоге́на, Филаре́та, Инноке́нтия и Ти́хона, святы́х, сла́вных и добропобе́дных му́чеников, преподо́бных и богоно́сных оте́ц на́ших, святы́х и пра́ведных богооте́ц Иоаки́ма и А́нны и свята́го (имярек, егоже есть храм и егоже есть день), и всех святы́х. Мо́лим Тя́, многоми́лостиве Го́споди, услы́ши нас, гре́шных, моля́щихся Тебе́, и поми́луй нас.
Лик: Го́споди, поми́луй, 40.
Еще́ мо́лимся о Богохрани́мей стране́ на́шей, благочести́вых лю́дех и власте́х ея́, о держа́ве, побе́де, пребыва́нии, ми́ре, здра́вии, спасе́нии их, и Го́споду Бо́гу на́шему наипа́че поспеши́ти и пособи́ти во всех и покори́ти под но́зе их вся́каго врага́ и супоста́та.
Лик: Го́споди, поми́луй, 30.
Еще́ мо́лимся о Вели́ком Господи́не и отце́ на́шем Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епископе имярек) (аще же во обители: и о архимандри́те, или игу́мене на́шем имярек) и о всем во Христе́ бра́тстве на́шем, и о вся́кой души́ христиа́нстей, скорбя́щей же и озло́бленней, ми́лости Бо́жия и по́мощи тре́бующей; о покрове́нии гра́да сего́, и живу́щих в нем (или ве́си сея́ и живу́щих в ней, или святы́я оби́тели сея́ и живу́щих в ней); о ми́ре, и состоя́нии всего́ мiра; о благостоя́нии святы́х Бо́жиих церкве́й; о спасе́нии и по́мощи со тща́нием и стра́хом Бо́жиим тружда́ющихся и служа́щих оте́ц и бра́тий на́ших; о оста́вльшихся и во отше́ствии су́щих; о исцеле́нии в не́мощех лежа́щих; о успе́нии, осла́бе, блаже́нней па́мяти и о оставле́нии грехо́в всех преждеотше́дших оте́ц и бра́тий на́ших, зде лежа́щих и повсю́ду правосла́вных; о избавле́нии плене́нных, и о бра́тиях на́ших во слу́жбах су́щих, и о всех служа́щих и служи́вших во святе́м хра́ме сем (аще же во обители: во святе́й оби́тели сей) рцем.
Лик: Го́споди, поми́луй, 50.
Еще́ мо́лимся о е́же сохрани́тися гра́ду сему́ (или ве́си сей), и свято́му хра́му сему́ (аще же во обители: святе́й оби́тели сей), и вся́кому гра́ду и стране́, от гла́да, губи́тельства, тру́са, пото́па, огня́, меча́, наше́ствия иноплеме́нников и междоусо́бныя бра́ни; о е́же ми́лостиву и благоуве́тливу бы́ти благо́му и человеколюби́вому Бо́гу на́шему, отврати́ти вся́кий гнев на ны дви́жимый, и изба́вити ны от належа́щаго и пра́веднаго Своего́ преще́ния и поми́ловати ны́.
Лик: Го́споди, поми́луй, трижды.
Еще́ мо́лимся и о е́же услы́шати Го́споду Бо́гу глас моле́ния нас, гре́шных, и поми́ловати нас.
Лик: Го́споди, поми́луй, трижды.
Таже поминает, яже хощет, живыя и мертвыя, тайно. Таже:
Услы́ши ны, Бо́же, Спа́сителю наш, упова́ние всех конце́в земли́ и су́щих в мо́ри дале́че, и ми́лостив, ми́лостив бу́ди, Влады́ко, о гресе́х на́ших, и поми́луй ны. Ми́лостив бо и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже: Мир всем.
Лик: И ду́хови твоему́.
Диакон: Главы́ ва́ша Го́сподеви приклони́те.
Лик: Тебе́, Го́споди.
И всем приклоньшим главы, молится священник велегласно:
Влады́ко многоми́лостиве, Го́споди Иису́се Христе́, Бо́же наш, моли́твами всепречи́стыя Влады́чицы на́шея Богоро́дицы и Присноде́вы Мари́и, си́лою Честна́го и Животворя́щаго Креста́, предста́тельствы честны́х Небе́сных Си́л безпло́тных, честна́го, сла́внаго проро́ка, Предте́чи и Крести́теля Иоа́нна, святы́х сла́вных и всехва́льных Апо́стол, святы́х сла́вных и добропобе́дных му́чеников, преподо́бных и богоно́сных оте́ц на́ших, и́же во святы́х оте́ц на́ших и вселе́нских вели́ких учи́телей и святи́телей: Васи́лия Вели́каго, Григо́рия Богосло́ва и Иоа́нна Златоу́стаго, и́же во святы́х отца́ на́шего Никола́я, архиепи́скопа Мирлики́йскаго, чудотво́рца, святы́х равноапо́стольных Мефо́дия и Кири́лла, учи́телей слове́нских, святы́х равноапо́стольных вели́каго кня́зя Влади́мира и вели́кия княги́ни О́льги, и́же во святы́х оте́ц на́ших всея́ Росси́и чудотво́рцев, Михаи́ла, Петра́, Алекси́я, Ио́ны, Мака́рия, Фили́ппа, И́ова, Ермоге́на, Филаре́та, Инноке́нтия и Ти́хона, святы́х, сла́вных и добропобе́дных му́чеников, преподо́бных и богоно́сных оте́ц на́ших, святы́х и пра́ведных богооте́ц Иоаки́ма и А́нны и свята́го (имярек, егоже есть храм и егоже есть день), и всех святы́х Твои́х, благоприя́тну сотвори́ моли́тву на́шу, да́руй нам оставле́ние прегреше́ний на́ших, покры́й нас кро́вом крилу́ Твое́ю, отжени́ от нас вся́каго врага́ и супоста́та, умири́ на́шу жизнь. Го́споди, поми́луй нас и мiр Твой, и спаси́ ду́ши на́ша, я́ко благ и человеколю́бец.
Таже начинаем стихиры стиховны, и поюще входим во храм. Сла́ва, и ны́не, Богородичен.
Таже, Ны́не отпуща́еши: Трисвятое. По О́тче наш:
Возглашает священник:
Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
И мы отпустительный тропарь:
Богоро́дице Де́во: глаголем трижды.
Предлагаются же на уготованном столе ради благословения пять хлебов, пшеница, и два сосуда на сие устроенныя: един исполнен вина от плода лознаго, другий же елеа. Диакон же кадит окрест стола, и иерея. Иерей же, взем един хлеб, знаменует им прочия хлебы и глаголет молитву сию велегласно:
Егда же глаголет: Сам благослови́, тогда десницею указует на предложенныя хлебы, пшеницу, вино и елей.
Го́споди Иису́се Христе́, Бо́же наш, благослови́вый пять хле́бов и пять ты́сящ насы́тивый, Сам благослови́ и хле́бы сия, пшени́цу, вино́ и еле́й, и умно́жи сия́ во гра́де сем (или в ве́си сей, или во святе́й оби́тели сей), и во всем ми́ре твое́м, и вкуша́ющия от ни́х верныя освяти́. Я́ко Ты еси́ благословля́яй и освяща́яй вся́ческая, Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и всесвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в.
И по амине, абие:
Бу́ди и́мя Госпо́дне благослове́но от ны́не и до ве́ка. Трижды.
И глаголем: Благословлю́ Го́спода на вся́кое вре́мя: даже до Не лиша́тся вся́каго бла́га.
Священник же отшед стоит пред святыми дверьми. По исполнении же псалма священник к народу глаголет:
Благослове́ние Госпо́дне на ва́с, Того́ благода́тию и человеколю́бием, всегда́, ны́не и при́сно, и во ве́ки веко́в.
И абие полагается чтение.
Ведомо же буди, яко благословенный хлеб есть помогательный от всяких зол, аще с верою приемлется.
Увещание:
И се тебе ведомо буди, о иерее! И блюди, да сохраниши: елей сей благословенный второе да не благословиши, ни вино, ни пшеницу, ниже хлебы на втором бдении, но аще вельми мало, новая не у́ благословенная представляй. Елеем же сим, егоже благословил еси, на целовании образа, люди зна́менай. Можеши же и во брашнах сне́сти: вино же испити со благоговением, обаче якоже благословеная. Хлебы же на раздаянии до́ры раздробив раздавай, или в дому честно на трапезе прежде общих брашен яждь. Пшеницу же или сей, или со иною измели, и с благодарением иждиви. Литургисати же сими хлебами или вином, да не дерзнеши, по правилу номоканонному о священнодействии.
Во иныя же дни, аще несть празднества кому, творится на вечерни сице:
По велицей ектении кафисма рядовая. И по кафисме ектения малая. И на Го́споди воззва́х, стихиры. Све́те ти́хий: и прокимен дне, или Аллилу́иа. Таже, Сподо́би, Го́споди, в ве́чер сей: И ектения: Испо́лним вече́рнюю моли́тву на́шу: И на стихо́вне стихиры, и Ны́не отпуща́еши: Трисвятое. И тропари по уставу чина. И потом ектения: Поми́луй нас, Бо́же:
По возгласе же иерей глаголет: Прему́дрость.
Лик же: Благослови́.
Иерей: Сый благослове́н Христо́с, Бог наш, всегда́, ны́не и при́сно, и во ве́ки веко́в.
Лик: Ами́нь. Утверди́, Бо́же, святу́ю правосла́вную ве́ру, правосла́вных христиа́н во ве́к ве́ка.
Иерей: Пресвята́я Богоро́дице, спаси́ нас.
Лик: Честне́йшую Херуви́м:
Иерей: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не:
Иерей же, обратився от святых дверей на запад к людем, глаголет отпуст и поминает святаго, егоже есть храм, и святаго, емуже служба поется:
(Воскресы́й из ме́ртвых,) Христо́с, и́стинный Бог наш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, (и святаго, егоже есть храм, и святаго, егоже есть день), святы́х и пра́ведных богооте́ц Иоаки́ма и А́нны, и всех святы́х, поми́лует и спасе́т нас, я́ко благ и человеколю́бец.
Лик поет многолетие.
Аще же есть Четыредесятница или ин пост, и Аллилу́иа пето, глаголем тропари, во глас 4: Богоро́дице Де́во, ра́дуйся:
Таже, Го́споди, поми́луй, 40. Сла́ва, и ны́не: Честне́йшую Херуви́м: И́менем Госпо́дним благослови́, о́тче.
Иерей: Сый благослове́н Христо́с Бог наш, всегда́, ны́не и при́сно, и во ве́ки веко́в.
И чтец: Ами́нь. Небе́сный Царю́, ве́ру утверди́:
Посем поклоны великия три, глаголюще в них на коемждо поклоне молитву преподобнаго Ефрема:
Го́споди и Влады́ко живота́ моего́, дух пра́здности, уны́ния, любонача́лия, и праздносло́вия не даждь ми. Поклон великий.
Дух же целому́дрия, смиренному́дрия, терпе́ния, и любве́, да́руй ми рабу́ Твоему́. Поклон великий.
Ей, Го́споди Царю́, да́руй ми зре́ти моя́ прегреше́ния, и не осужда́ти бра́та моего́, я́ко благослове́н еси́ во ве́ки веко́в, ами́нь. Поклон великий.
Таже малых поклонов 12, глаголюще себе втай на кийждо поклон: Бо́же, очи́сти мя, гре́шнаго.
И паки, скончав поклоны, глаголем молитву всю вышеписанную: Го́споди и Влады́ко живота́ моего́: И поклон един великий.
Таже, Трисвятое. И поклоны три. И по О́тче наш:
Возглашает священник:
Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Таже, Го́споди, поми́луй, 12 и молитву: Всесвята́я Тро́ице, Единосу́щная Держа́во: Посем: Бу́ди И́мя Госпо́дне благослове́но от ны́не и до ве́ка. Трижды. И поклоны три. Сла́ва, и ны́не: Таже псалом 33: Благословлю́ Го́спода на вся́кое вре́мя:
И посем священник: Прему́дрость. Лик: Досто́йно есть: Иерей: Пресвята́я Богоро́дице, спаси́ нас. Лик: Честне́йшую Херуви́м: Иерей: Сла́ва Тебе́, Христе́ Бо́же, упова́ние на́ше, сла́ва Тебе́. Лик: Сла́ва, и ны́не, Го́споди, поми́луй, трижды. Благослови́.
И бывает конечный отпуст. Сия же бывают, егда есть Великий пост.
Аще же есть ин пост, и пето Аллилу́иа, по поклонех, и трисвятом, и по возгласе: Я́ко Твое́ есть Ца́рство: Чтец: Ами́нь. Го́споди, поми́луй, 12. Сла́ва, и ны́не: И паки, Го́споди, поми́луй, трижды. Благослови́. И отпуст.
Последование утрени 
Аще убо есть Великая Четыредесятница, по еже благословити иерею, начинаем:
Трисвятое. Пресвята́я Тро́ице: О́тче наш: Я́ко Твое́ есть Ца́рство: Го́споди, поми́луй, 12. Прииди́те поклони́мся: трижды, и два псалма:
Аще же ни, по благословении: Прииди́те, поклони́мся: трижды, и псалмы: Услы́шит тя Госпо́дь: и Го́споди, си́лою Твое́ю: Сла́ва, и ны́не: Трисвятое. О́тче наш: Я́ко Твое́ есть Ца́рство:
Таже тропари: Спаси́, Го́споди, лю́ди Твоя́: Сла́ва: Вознесы́йся на Крест во́лею: И ны́не: Предста́тельство стра́шное и непосты́дное:
Таже глаголет иерей:
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем, Святе́йшем Патриа́рхе (имярек) и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся за всю бра́тию и за вся христиа́ны.
Лик: Го́споди, поми́луй, трижды.
Возглас: Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И абие глаголет:
И́менем госпо́дним благослови́, о́тче.
Иерей же возглашает:
Сла́ва святе́й, и единосу́щней, и животворя́щей, и неразде́льней Тро́ице, всегда́, ны́не и при́сно, и во ве́ки веко́в.
Лик: Ами́нь.
Таже глаголем шестопсалмие, со всяким вниманием и страхом Божиим, яко самому собеседующе Христу Богу нашему невидимо, и моляще о гресех наших. По триех же псалмех иерей глаголет молитвы утренния, стояй непокровен пред святыми дверьми.
Молитва первая:
Благодари́м Тя, Го́споди Бо́же наш, возста́вившаго нас от ло́жей на́ших, и вложи́вшаго во уста́ на́ша сло́во хвале́ния, е́же покланя́тися, и призыва́ти и́мя Твое́ свято́е, и мо́лимся Твои́м щедро́там, и́хже всегда́ употребля́л еси́ о на́шей жи́зни. И ны́не посли́ по́мощь Твою́ на предстоя́щия пред лице́м святы́я сла́вы Твоея́, и ожида́ющия от Тебе́ бога́тыя ми́лости, и да́ждь им, со стра́хом и любо́вию всегда́ Тебе́ служа́щим, хвали́ти неисповеди́мую Твою́ бла́гость.
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва вторая:
От но́щи у́тренюет дух наш к Тебе́, Бо́же наш, зане́ свет повеле́ния Твоя́ на земли́. Пра́вду и святы́ню соверша́ти во стра́се Твое́м вразуми́ ны: Тебе́ бо сла́вим, вои́стинну су́щаго Бо́га на́шего. Приклони́ у́хо Твое́ и услы́ши ны, и помяни́, Го́споди, су́щия и моля́щияся с на́ми вся по и́мени, и спаси́ я́ си́лою Твое́ю, благослови́ лю́ди Твоя́ и освяти́ достоя́ние Твое́. Мир мiрови Твоему́ да́руй, це́рквам Твои́м, свяще́нником и всем лю́дем Твои́м.
Я́ко благослови́ся и просла́вися всечестно́е и великоле́пое и́мя твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Молитва третия:
От но́щи у́тренюет ду́х наш к Тебе́, Бо́же, зане́ све́т повеления Твоя́. Научи́ нас, Бо́же, пра́вде Твое́й, за́поведем Твои́м и оправда́нием Твои́м. Просвети́ о́чи мы́слей на́ших, да не когда́ у́снем во гресе́х в сме́рть. Отжени́ вся́кий мра́к от серде́ц на́ших. Да́руй нам со́лнце пра́вды, и ненаве́тну жизнь на́шу соблюди́ печа́тию Свята́го Твоего́ Ду́ха. Испра́ви стопы́ на́ша на путь ми́ра. Да́ждь нам ви́дети у́тро и де́нь в ра́довании, да Тебе́ у́тренния возсыла́ем моли́твы.
Я́ко Твоя́ держа́ва, и Твое́ есть Ца́рство, и си́ла и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Молитва четвертая:
Влады́ко Бо́же, святы́й и непостижи́мый, реки́й из тьмы све́ту возсия́ти, упоко́ивый нас в нощне́м сне́ и возста́вивый к славосло́вию и мольбе́ Твоея́ бла́гости. Умоля́емь от Своего́ Ти́ благоутро́бия, приими́ нас и ны́не покланя́ющихся Тебе́ и по си́ле благодаря́щих Тя́, и да́руй нам вся, я́же ко спасе́нию, проше́ния. Покажи́ ны сы́ны све́та и дне и насле́дники ве́чных Твои́х благ. Помяни́, Го́споди, во мно́жестве щедро́т Твои́х и вся лю́ди Твоя́, су́щия и моля́щияся с на́ми, и всю бра́тию на́шу, я́же на земли́, на мо́ри, на вся́ком ме́сте влады́чествия Твоего́, тре́бующих Твоего́ человеколю́бия и по́мощи, и всем пода́й вели́кую Твою́ ми́лость. Да спасе́ни душе́ю же и те́лом всегда́ пребыва́юще, со дерзнове́нием сла́вим чу́дное и благослове́нное и́мя Твое́ – Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Я́ко Бог ми́лости, щедро́т и человеколю́бия еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва пятая:
Благи́х сокро́вище, исто́чниче приснотеку́щий, О́тче святы́й, чудотво́рче, всеси́льне и Вседержи́телю, вси Тебе́ покланя́емся и Тебе́ мо́лимся Твоя́ ми́лости, и Твоя́ щедро́ты призыва́юще на по́мощь и заступле́ние на́шего смире́ния. Помяни́, Го́споди, Твоя́ рабы, приими́ всех нас у́тренняя моле́ния, я́ко кади́ло пред Тобо́ю, и да ни еди́наго от нас неиску́сна сотвори́ши, но вся ны снабди́ щедро́тами Твои́ми. Помяни́, Го́споди, бдя́щия и пою́щия во сла́ву Твою́, и единоро́днаго Твоего́ Сы́на и Бо́га на́шего, и Свята́го Твоего́ Ду́ха; бу́ди тем помо́щник и засту́пник, приими́ их мольбы в пренебе́сный и мы́сленный Твой же́ртвенник.
Я́ко Ты еси́ Бог наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва шестая:
Благодари́м Тя́, Го́споди Бо́же спасе́ний на́ших, я́ко вся твори́ши во благоде́тельство жи́зни на́шея, да всегда́ к Тебе́ взира́ем Спа́су и благоде́телю душ на́ших. Я́ко препоко́ил еси́ нас в мимоше́дшее но́щи число́ и воздви́гл еси́ ны от лож на́ших, и поста́вил еси́ в поклоне́ние честна́го и́мене Твоего́. Те́мже мо́лим Тя, Го́споди, да́ждь нам благода́ть и си́лу, да сподо́бимся пе́ти Тебе́ разу́мно и моли́тися непреста́нно, во стра́се и тре́пете свое́ спасе́ние соде́ловающе заступле́нием Христа́ Твоего́. Помяни́, Го́споди, и в нощи́ к Тебе́ вопию́щия, услы́ши я́ и поми́луй, и сокруши́ под но́зе их неви́димыя и бори́тельныя враги́.
Ты бо еси́ Царь ми́ра, и Спа́с душ на́ших, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва седмая:
Бо́же и О́тче Го́спода на́шего Иису́са Христа́, возста́вивый ны от ло́жей на́ших и собра́вый ны в ча́с моли́твы, да́ждь нам благода́ть во отверзе́ние у́ст на́ших, и приими́ на́ша по си́ле благодаре́ния, и научи́ ны оправда́нием Твои́м: зане́ помоли́тися, я́коже подоба́ет, не ве́мы, а́ще не Ты, Го́споди, Святы́м Твои́м Ду́хом наста́виши ны́. Те́мже мо́лимся Тебе́, а́ще что согреши́хом да́же до настоя́щаго часа́, сло́вом, или́ де́лом, или́ помышле́нием, во́лею или́ нево́лею, осла́би, оста́ви, прости́; а́ще бо беззако́ния на́зриши, Го́споди, Го́споди, кто постои́т, я́ко у Тебе́ избавле́ние есть. Ты еси еди́н святы́й, помо́щник держа́вный, защи́титель жи́зни на́шея, и о Тебе́ пе́ние на́ше всегда́.
Бу́ди держа́ва Ца́рствия Твоего́ благослове́на и препросла́влена, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Молитва осмая:
Го́споди Бо́же наш, со́нное уны́ние отгна́вый от нас и сопризва́вый ны зва́нием святы́м, е́же и в нощи́ воздева́ти ру́ки на́ша и испове́датися Тебе́ о судьба́х пра́вды Твоея́. Приими́ мольбы́ на́ша, моле́ния, испове́дания, нощны́я слу́жбы, и да́руй нам, Бо́же, ве́ру непосты́дну, наде́жду изве́стну, любо́вь нелицеме́рну, благослови́ на́ша вхо́ды и исхо́ды, дея́ния, дела́, словеса́, помышле́ния, и да́ждь нам пости́гнути в нача́ло дне, хва́лящим, пою́щим, благословя́щим Твоея́ неизрече́нныя благосты́ни бла́гость.
Я́ко благослови́ся всесвято́е и́мя Твое́, и просла́вися Ца́рство Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
Молитва девятая:
Возсия́й в сердца́х на́ших, человеколю́бче Влады́ко, Твоего́ богоразу́мия нетле́нный свет, и мысленныя на́ша отве́рзи о́чи во ева́нгельских Твои́х пропове́даний разуме́ние. Вложи́ в нас и блаже́нных Твои́х за́поведей страх, да плотския по́хоти вся попра́вше, духо́вное жи́тельство про́йдем, вся я́же ко благоугожде́нию Твоему́ и му́дрствующе и де́юще.
Ты бо еси́ освяще́ние и просвеще́ние душ и теле́с на́ших, Христе́ Бо́же, и Тебе́ сла́ву возсыла́ем, со безнача́льным Твои́м Отце́м и всесвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в. Ами́нь.
Молитва десятая:
Го́споди Бо́же наш, покая́нием оставле́ние челове́ком дарова́вый, и во о́браз нам позна́ния грехо́в и испове́дания, проро́ка Дави́да покая́ние к проще́нию показа́вый, Сам Влады́ко, во мно́гая ны и вели́кая па́дшия согреше́ния, поми́луй по вели́цей ми́лости Твое́й, и по мно́жеству щедро́т Твои́х очи́сти беззако́ния на́ша, я́ко Тебе́ согреши́хом, Го́споди, и безве́стная и та́йная се́рдца челове́ческаго ве́дущему, и еди́ному иму́щему вла́сть оставля́ти грехи́. Се́рдце же чи́сто созда́в в нас, и Ду́хом Влады́чним утверди́в нас, и ра́дость спасе́ния Твоего́ сказа́в нам, не отри́ни нас от лица́ Твоего́, но благоволи́, я́ко благ и человеколю́бец, да́же до после́дняго на́шего издыха́ния, приноси́ти Тебе́ же́ртву пра́вды и возноше́ние во святы́х Твои́х же́ртвенницех.
Ми́лостию, и щедро́тами, и человеколю́бием единоро́днаго Твоего́ Сы́на, с ни́мже благослове́н еси́, со всесвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в. Ами́нь.
Молитва перваянадесять:
Бо́же, Бо́же наш, у́мныя и слове́сныя соста́вивый Си́лы Твое́ю во́лею, Тя мо́лим и Тебе́ ми́ли де́емся: приими́ на́ше по си́ле славосло́вие, со все́ми созда́нии Твои́ми, и бога́тыми Твоея́ бла́гости возда́ждь дарова́ньми. Я́ко Тебе́ преклоня́ется вся́кое коле́но небе́сных, и земны́х, и преиспо́дних, и вся́кое дыха́ние и созда́ние пое́т непостижи́мую Твою́ сла́ву: еди́н бо еси́ Бог и́стинный и многоми́лостивый.
Я́ко Тя хва́лят вся Си́лы Небе́сныя, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Молитва втораянадесять:
Хва́лим, пое́м, благослови́м и благодари́м Тя, Бо́же оте́ц на́ших, я́ко преве́л еси́ се́нь нощну́ю, и показа́л еси́ нам па́ки свет дневны́й. Но мо́лим Твою́ бла́гость, очи́сти грехи́ на́ша и приими́ моле́ние на́ше вели́ким Твои́м благоутро́бием, я́ко к Тебе́ прибега́ем ми́лостивому и всеси́льному Бо́гу. Возсия́й в сердца́х на́ших и́стинное со́лнце пра́вды Твоея́, просвети́ ум наш, и чу́вства вся соблюди́, да я́ко во дни́ благообра́зно ходя́ще путе́м за́поведей Твои́х, дости́гнем в жизнь ве́чную, я́ко у Тебе́ есть исто́чник жи́зни, и в наслажде́нии бы́ти сподо́бимся непристу́пнаго Твоего́ све́та.
Я́ко Ты еси́ Бог наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
Таже иерей или диакон глаголет великую ектению:
Ми́ром Го́споду помо́лимся.
Лик: Го́споди, поми́луй.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), честне́м пресви́терстве, во Христе́ диа́констве, о всем при́чте и лю́дех, Го́споду помо́лимся.
Лик: Го́споди, поми́луй.
О Богохрани́мей стране́ на́шей, власте́х и во́инстве ея́, Го́споду помо́лимся.
Лик: Го́споди, поми́луй.
О гра́де сем (или о ве́си сей, или о святе́й оби́тели сей), вся́ком гра́де, стране́, и ве́рою живу́щих в них, Го́споду помо́лимся.
Лик: Го́споди, поми́луй.
О бла́горастворе́нии возду́хов, о изоби́лии плодо́в земны́х, и вре́менех ми́рных, Го́споду помо́лимся.
Лик: Го́споди, поми́луй.
О пла́вающих, путеше́ствующих, неду́гующих, стра́ждущих, плене́нных и о спасе́нии их, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашение:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И начинают пети: Бог Госпо́дь и яви́ся нам, благослове́н Гряды́й во и́мя Госпо́дне. По гласу тропаря дне.
Стих: Испове́дайтеся Го́сподеви, я́ко благ, я́ко в век ми́лость Его́.
Стих: Обыше́дше обыдо́ша мя и и́менем Госпо́дним противля́хся им.
Стих: Не умру́, но жив бу́ду и пове́м дела́ Госпо́дня.
Стих: Ка́мень, Его́же небрего́ша зи́ждущии, Сей бысть во главу́ у́гла, от Го́спода бысть Сей и есть ди́вен во очесе́х на́ших.
Поется же Бог Госпо́дь: четырежды. Таже глаголется тропарь случивыйся дважды и Богородичен в тойже глас. И аще случатся два тропаря, всегда первый глаголется дважды, таже вторый и Богородичен.
Аще есть Аллилу́иа или Великая Четыредесятница, по ектении поем Аллилу́иа, четырежды, в случившийся глас Осмогласника. Стихи же глаголем сия:
Стих 1: От но́щи у́тренюет дух мой к Тебе́, Бо́же, зане́ свет повеле́ния Твоя́ на земли́.
Стих 2: Пра́вде научи́теся, живу́щии на земли́.
Стих 3: За́висть прии́мет лю́ди ненака́занныя.
Стих 4: Приложи́ им зла, Го́споди, приложи́ зла сла́вным земли́.
И Тро́ичны гласа.
Аще же поем Аллилу́иа в субботу вместо Бог Госпо́дь. Стихи же глаголем сия:
Стих: Блаже́ни, я́же избра́л и прия́л еси́ Го́споди.
Стих: И па́мять их в род и род.
Стих: Ду́ши их во благи́х водворя́тся.
Тропарь: Глубино́ю му́дрости: Дважды. Сла́ва, и ны́не, Богородичен.
Посем же обычное стихословие. По исполнении же стихословия, творит священник малую ектению:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашение:
Я́ко Твоя́ держа́ва и Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
По 2-м стихословии: Па́ки и па́ки:
Возглашение:
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Аще убо есть неделя, или Владычний, или Богородичный праздник, или святый, имеяй великое славословие, поем полиелей.
По Непорочнах и по Благослове́н еси́ Го́споди: священник возглашает:
Я́ко благослови́ся и́мя Твое́ и просла́вися Ца́рство Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Ипакои. Степенны гласа.
Диакон: Во́нмем.
Священник: Мир всем.
Людие: И ду́хови твоему́.
Диакон: Прему́дрость!
Прокимны воскресны. Глас 1:
Ны́не воскресну́, глаго́лет Госпо́дь, / положу́ся во Спасе́ние, не обиню́ся о нем.
Стих: Словеса́ Госпо́дня, словеса́ чи́ста.
Глас 2:
Воста́ни, Го́споди, Бо́же мой, повеле́нием, и́мже запове́дал еси́, / и сонм люде́й обы́дет Тя.
Стих: Го́споди Бо́же мой, на Тя упова́х, спаси́ мя.
Глас 3:
Рцы́те во язы́цех, я́ко Госпо́дь воцари́ся, / и́бо испра́ви вселе́нную, я́же не подви́жится.
Стих: Воспо́йте Го́сподеви песнь но́ву, воспо́йте Го́сподеви вся земля́.
Глас 4:
Воскресни́, Го́споди, помози́ нам / и изба́ви нас и́мене Твоего́ ра́ди.
Стих: Бо́же, уши́ма на́шима услы́шахом, и отцы́ на́ши возвести́ша нам.
Глас 5:
Воскресни́, Го́споди Бо́же мой, да вознесе́тся рука́ Твоя́, / я́ко Ты ца́рствуеши во ве́ки.
Стих: Испове́мся Тебе́, Го́споди, всем се́рдцем мои́м, пове́м вся чудеса́ Твоя́.
Глас 6:
Го́споди, воздви́гни си́лу Твою́, / и прииди́ во е́же спасти́ нас.
Стих: Пасы́й Изра́иля вонми́, наставля́яй я́ко овча́ Ио́сифа.
Глас 7:
Воскресни́, Го́споди Бо́же мой, да вознесе́тся рука́ Твоя́, / не забу́ди убо́гих Твои́х до конца́.
Стих: Испове́мся Тебе́, Го́споди, всем се́рдцем мои́м, пове́м вся чудеса́ Твоя́.
Глас 8:
Воцари́тся Госпо́дь во век, / Бог твой Сио́не, в род и род.
Стих: Хвали́ душе́ моя́ Го́спода, восхвалю́ Го́спода в животе́ мое́м.
Диакон: Го́споду помо́лимся.
Лик: Го́споди, поми́луй.
Священник возглашает:
Я́ко свят еси́, Бо́же наш, и во святы́х почива́еши, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Диакон: Вся́кое дыха́ние да хва́лит Го́спода. Стих: Хвали́те Бо́га во святы́х Его́, хвали́те Его́ в утверже́нии си́лы Его́.
И посем возглашает диакон:
И о сподо́битися нам слы́шанию свята́го Ева́нгелия Го́спода Бо́га мо́лим.
Лик: Го́споди, поми́луй, трижды.
Диакон: Прему́дрость, про́сти, услы́шим свята́го Ева́нгелия.
Священник: Мир всем.
Людие: И ду́хови твоему́.
И абие: От (имярек) свята́го Ева́нгелия чте́ние.
Лик: Сла́ва Тебе́, Го́споди, сла́ва Тебе́.
Диакон: Во́нмем.
И глаголет священник утреннее Евангелие, аще случится неделя.
Таже: Воскресе́ние Христо́во: И 50-й псалом. Сла́ва: Моли́твами Апо́столов: и прочее.
По целовании же Евангелия, глаголет диакон:
Спаси́, Бо́же, лю́ди Твоя́ и благослови́ достоя́ние Твое́, посети́ мiр Твой ми́лостию и щедро́тами, возвы́си рог христиа́н правосла́вных и низпосли́ на ны ми́лости Твоя́ бога́тыя, моли́твами всепречи́стыя Влады́чицы на́шея Богоро́дицы и Присноде́вы Мари́и, си́лою Честна́го и Животворя́щаго Креста́, предста́тельствы честны́х Небе́сных Си́л безпло́тных, честна́го, сла́внаго проро́ка, Предте́чи и Крести́теля Иоа́нна, святы́х сла́вных и всехва́льных Апо́стол, и́же во святы́х оте́ц на́ших и вселе́нских вели́ких учи́телей и святи́телей, Васи́лия Вели́каго, Григо́рия Богосло́ва и Иоа́нна Златоу́стаго, и́же во святы́х отца́ на́шего Никола́я, архиепи́скопа Мирлики́йскаго, чудотво́рца, святы́х равноапо́стольных Мефо́дия и Кири́лла, учи́телей слове́нских, святы́х равноапо́стольных вели́каго кня́зя Влади́мира и вели́кия княги́ни О́льги, и́же во святы́х оте́ц на́ших всея́ Росси́и чудотво́рцев, Михаи́ла, Петра́, Алекси́я, Ио́ны, Мака́рия, Фили́ппа, И́ова, Ермоге́на, Филаре́та, Инноке́нтия и Ти́хона, святы́х, сла́вных и добропобе́дных му́чеников, преподо́бных и богоно́сных оте́ц на́ших, святы́х и пра́ведных богооте́ц Иоаки́ма и А́нны и свята́го (имярек, егоже есть храм и егоже есть день), и всех святы́х. Мо́лим Тя́, многоми́лостиве Го́споди, услы́ши нас, гре́шных, моля́щихся Тебе́, и поми́луй нас.
Лик: Го́споди, поми́луй, 12.
Таже глаголет священник возгласно:
Ми́лостию и щедро́тами и человеколю́бием единоро́днаго Твоего́ Сы́на, с Ни́мже благослове́н еси́, со пресвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
И лик начинает каноны: воскресен, крестовоскресен, Богородицы, и минеи. По 3-й песни творит диакон или священник малую ектению:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашает:
Я́ко Ты еси́ Бог наш и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже седален минеи.
По 6-й песни ектения:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашает:
Ты бо еси́ Царь ми́ра, и Спа́с душ на́ших, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Кондак, и икос. И чтение в Синаксарии.
По 8-й песни канона: Богоро́дицу и Ма́терь Све́та в пе́снех возвели́чим.
И поем песнь Пресвятыя Богородицы:
Вели́чит душа́ Моя́ Го́спода:
По 9-й песни, аще убо несть неделя:
Досто́йно есть:
Аще же есть неделя, по ирмосе ектения:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашает:
Я́ко Тя хва́лят вся Си́лы Небе́сныя и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже: Свят Госпо́дь Бог наш. Трижды.
Стих: Я́ко свят Госпо́дь Бог наш.
Стих: Над все́ми людьми́ Бог наш.
Воскресный ексапостиларий, и святаго, аще празднуется. На хвалитех стихиры воскресны 4 и Анатолиевы 4. Глаголем и стиха два:
Стих 1: Воскресни́, Го́споди Бо́же мой:
Стих 2: Испове́мся Тебе́, Го́споди:
Сла́ва, стихира евангельская рядовая.
И ны́не: Преблагослове́нна еси́:
Священник возглашает:
Сла́ва Тебе́, показа́вшему нам свет.
Славословие великое. Глаголем же и тропари по обычаю. Таже глаголет диакон или иерей ектению:
Поми́луй нас, Бо́же, по вели́цей ми́лости Твое́й, мо́лим Ти ся, услы́ши, и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся о блаже́нных и приснопа́мятных созда́телех свята́го хра́ма сего́ (аще во обители: святы́я оби́тели сея́), и о всех преждепочи́вших отце́х и бра́тиях, зде́ лежа́щих и повсю́ду правосла́вных.
Лик: Го́споди, поми́луй, трижды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии свята́го хра́ма сего́ (аще во обители: святы́я оби́тели сея́).
Лик: Го́споди, поми́луй, трижды.
Еще́ мо́лимся о плодонося́щих и доброде́ющих во святе́м и всечестне́м хра́ме сем, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Лик: Го́споди, поми́луй, трижды.
Возглашает иерей:
Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже диакон, или иерей:
Испо́лним у́треннюю моли́тву на́шу Го́сподеви.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Дне всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Возглашает иерей:
Я́ко Бог ми́лости, щедро́т и человеколю́бия еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Иерей: Мир всем.
Людие: И ду́хови твоему́.
Диакон: Главы́ на́ша Го́сподеви прикло́ним.
Лик: Тебе́, Го́споди.
И священник глаголет молитву сию тайно:
Го́споди святы́й, в вы́шних живы́й, и на смире́нныя призира́яй, и всеви́дящим о́ком Твои́м призира́яй на всю тварь, Тебе́ приклони́хом вы́ю се́рдца и телесе́, и мо́лимся Тебе́: простри́ ру́ку Твою́ неви́димую от свята́го жили́ща Твоего́, и благослови́ вся ны. И а́ще что согреши́хом, во́лею или́ нево́лею, я́ко благ и человеколю́бец Бог прости́, да́руя нам мiрная и премiрная блага́я Твоя́.
Возглашает:
Твое́ бо есть е́же ми́ловати и спаса́ти ны́, Бо́же наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Диакон: Прему́дрость.
Лик: Благослови́.
Священник:
Сый благослове́н Христо́с, Бог наш, всегда́, ны́не и при́сно, и во ве́ки веко́в.
Лик: Ами́нь. Утверди́, Бо́же, святу́ю правосла́вную ве́ру, правосла́вных христиа́н во ве́к ве́ка.
Священник:
Пресвята́я Богоро́дице, спаси́ нас.
Лик: Честне́йшую Херуви́м:
Священник:
Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не: Го́споди, поми́луй, трижды. Благослови́.
Священник творит отпуст, в неделю:
Воскресы́й из ме́ртвых, Христо́с, и́стинный Бог наш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, (и святаго, егоже есть храм, и святаго, егоже есть день), святы́х и пра́ведных богооте́ц Иоаки́ма и А́нны, и всех святы́х, поми́лует и спасе́т нас, я́ко благ и человеколю́бец.
Таже, лик поет многолетие.
В прочия же дни, кроме празднества, предпразднства же и попразднства, и суббот, по кафисмах ектений не бывает. По кафисмах же, 50-й псалом и каноны. По 3-й песни, и по 6-й, и по Досто́йно есть, ектения малая.
По Сла́ва в вы́шних: и Сподо́би, Го́споди, в де́нь сей: ектения: Испо́лним у́треннюю моли́тву на́шу:
И стихиры на стиховне. По Трисвятом и тропарех ектения: Поми́луй нас, Бо́же:
По возгласе же: Прему́дрость.
Лик: Благослови́.
Иерей: Сый благослове́н Христо́с, Бог наш, всегда́, ны́не и при́сно, и во ве́ки веко́в.
И лик: Ами́нь. Утверди́, Бо́же: И чтец глаголет час 1-й: Прииди́те, поклони́мся: и псалмы.
По молитве же иерей глаголет:
Христе́, Све́те и́стинный, просвеща́яй и освяща́яй вся́каго челове́ка, гряду́щаго в мiр, да зна́менается на нас свет лица́ Твоего́, да в нем у́зрим Свет непристу́пный: и испра́ви стопы́ на́ша к де́ланию за́поведей Твои́х, моли́твами Пречи́стыя Твоея́ Ма́тере, и всех Твои́х святы́х, ами́нь.
Иерей: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не:
И отпуст творит иерей по обычаю и святых храма и дне в нем поминает. И по отпусте лик поет многолетие.
Аще есть Четыредесятница:
Бла́го есть испове́датися Го́сподеви: Дважды. Трисвятое. По О́тче наш: Священник: Я́ко Твое́ есть Ца́рство:
Чтец: Ами́нь. В хра́ме стоя́ще сла́вы Твоея́: Таже, Го́споди поми́луй, 40. Сла́ва, и ны́не: Честне́йшую Херуви́м: И́менем Госпо́дним благослови́, о́тче.
Священник: Сый благослове́н Христо́с Бог наш, всегда́, ны́не и при́сно, и во ве́ки веко́в.
Чтец: Ами́нь. Небе́сный Царю́:
Посем поклоны великия три, глаголюще в них на коемждо поклоне молитву преподобнаго Ефрема:
Го́споди и Влады́ко живота́ моего́, дух пра́здности, уны́ния, любонача́лия, и праздносло́вия не даждь ми. Поклон великий.
Дух же целому́дрия, смиренному́дрия, терпе́ния, и любве́, да́руй ми рабу́ Твоему́. Поклон великий.
Ей, Го́споди Царю́, да́руй ми зре́ти моя́ прегреше́ния, и не осужда́ти бра́та моего́, я́ко благослове́н еси́ во ве́ки веко́в, ами́нь. Поклон великий.
Таже малых поклонов 12, глаголюще себе втай на кийждо поклон: Бо́же, очи́сти мя, гре́шнаго.
И паки, скончав поклоны, глаголем молитву всю вышеписанную: Го́споди и Влады́ко живота́ моего́: И поклон един великий.
И по еже востати нам, начинает предстоятель первый час.
Чин Священныя и Божественныя Литургии 
Хотяй священник Божественное совершати Тайнодействие, должен есть первее убо примирен быти со всеми и не имети что на кого, и сердце же, елика сила, от лукавых блюсти помыслов, воздержатися же с вечера и трезвитися даже до времене священнодействия. Времени же наставшу, входит во храм и соединився со диаконом, творят вкупе к востоку пред святыми дверьми поклонения три.
Таже глаголет диакон: Благослови́, влады́ко.
Священник: Благослове́н Бог наш, всегда́, ны́не и при́сно, и во ве́ки веко́в. Ами́нь.
Начинает глаголати диакон:
Царю́ Небе́сный, Уте́шителю, Ду́ше и́стины, И́же везде́ сый и вся исполня́яй, Сокро́вище благи́х и жи́зни Пода́телю, прииди́ и всели́ся в ны, и очи́сти ны от вся́кия скве́рны, и спаси́, Бла́же, ду́ши на́ша.
Святы́й Бо́же, Святы́й Кре́пкий, Святы́й Безсме́ртный, поми́луй нас. Трижды.
Сла́ва Отцу́ и Сы́ну и Свято́му Ду́ху, и ны́не и при́сно и во ве́ки веко́в. Ами́нь.
Пресвята́я Тро́ице, поми́луй нас; Го́споди, очи́сти грехи́ на́ша; Влады́ко, прости́ беззако́ния на́ша; Святы́й, посети́ и исцели́ не́мощи на́ша, и́мене Твоего́ ра́ди.
Го́споди, поми́луй, трижды. Сла́ва, и ны́не:
О́тче наш, И́же еси́ на Небесе́х, да святи́тся и́мя Твое́, да прии́дет Ца́рствие Твое́, да бу́дет во́ля Твоя́, я́ко на Небеси́ и на земли́. Хлеб наш насу́щный да́ждь нам днесь; и оста́ви нам до́лги на́ша, я́коже и мы оставля́ем должнико́м на́шим; и не введи́ нас во искуше́ние, но изба́ви нас от лука́ваго.
Священник: Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Таже глаголют:
Поми́луй нас, Го́споди, поми́луй нас; / вся́каго бо отве́та недоуме́юще, / сию́ Ти моли́тву я́ко Влады́це, гре́шнии прино́сим: / поми́луй нас.
Слава: Го́споди, поми́луй нас, / на Тя бо упова́хом; / не прогне́вайся на ны зело́, / ниже́ помяни́ беззако́ний на́ших, / но при́зри и ны́не я́ко благоутро́бен, / и изба́ви ны от враг на́ших; / Ты бо еси́ Бог наш, и мы лю́дие Твои́, / вси дела́ руку́ Твое́ю, и и́мя Твое́ призыва́ем.
И ныне: Милосе́рдия две́ри отве́рзи нам, / благослове́нная Богоро́дице, / наде́ющиися на Тя да не поги́бнем, / но да изба́вимся Тобо́ю от бед: / Ты бо еси́ спасе́ние ро́да христиа́нскаго.
Таже отходят ко иконе Христове и целуют ю, глаголюще:
Пречи́стому о́бразу Твоему́ покланя́емся, Благи́й, / прося́ще проще́ния прегреше́ний на́ших, Христе́ Бо́же: / во́лею бо благоволи́л еси́ пло́тию взы́ти на Крест, / да изба́виши я́же созда́л еси́ от рабо́ты вра́жия. / Тем благода́рственно вопие́м Ти: / ра́дости испо́лнил еси́ вся, Спа́се наш, / прише́дый спасти́ мiр.
Таже целуют и икону Богородицы, глаголюще тропарь:
Милосе́рдия су́щи исто́чник, / ми́лости сподо́би нас Богоро́дице, / при́зри на лю́ди согреши́вшия, / яви́ я́ко при́сно си́лу Твою: / на Тя бо упова́юще, ра́дуйся вопие́м Ти, / я́коже иногда́ Гаврии́л безпло́тных архистрати́г.
Таже, приклонь главу, иерей глаголет:
Го́споди, низпосли́ ру́ку Твою́ с высоты́ свята́го жили́ща Твоего́ и укрепи́ мя в предлежа́щую слу́жбу Твою́, да неосужде́нно предста́ну стра́шному престо́лу Твоему́, и безкро́вное священноде́йствие совершу́, я́ко Твоя́ есть си́ла и сла́ва во ве́ки веко́в, ами́нь.
Таже творят и к ликом поклоны по единому, и тако отходят в жертвенник, глаголюще:
Вни́ду в дом Твой, поклоню́ся ко хра́му свято́му Твоему́, в стра́се Твое́м. Го́споди, наста́ви мя пра́вдою Твое́ю, враг мои́х ра́ди испра́ви пред Тобо́ю путь мой. Я́ко несть во усте́х их и́стины, се́рдце их су́етно, гроб отве́рст горта́нь их: язы́ки свои́ми льща́ху. Суди́ им, Бо́же, да отпаду́т от мы́слей свои́х, по мно́жеству нече́стия их изри́ни я́, я́ко преогорчи́ша Тя, Го́споди. И да возвеселя́тся вси упова́ющии на Тя, во век возра́дуются, и всели́шися в них, и похва́лятся о Тебе́ лю́бящии и́мя Твое́. Я́ко Ты благослови́ши пра́ведника, Го́споди: я́ко ору́жием благоволе́ния венча́л еси́ нас.
Вшедше же во святилище, творят поклоны три пред святою трапезою, и целуют святое Евангелие и святую трапезу. Таже приемлют в руки своя кийждо стихарь свой, и творят поклоны три к востоку, глаголюще в себе кийждо:
Бо́же, очи́сти мя, гре́шнаго, и поми́луй мя.
Таже приходит ко священнику диакон, держа в десной руце стихарь со орарем, и подклонив ему главу, глаголет:
Благослови́, влады́ко, стиха́рь со ораре́м.
Священник глаголет:
Благослове́н Бог наш всегда́, ны́не и при́сно, и во ве́ки веко́в.
Таже отходит диакон во едину страну святилища, и облачится в стихарь, моляся сице:
Возра́дуется душа́ моя́ о Го́споде, облече́ бо мя в ри́зу спасе́ния, и оде́ждею весе́лия оде́я мя. Я́ко жениху́ возложи́ ми вене́ц, и я́ко неве́сту украси́ мя красото́ю.
И орарь убо целовав, налагает на левое рамо. Нарукавницы же налагая на руки, на десную убо, глаголет:
Десни́ца Твоя́, Го́споди, просла́вися в кре́пости. Десна́я Твоя́ рука́, Го́споди, сокруши́ враги́ и мно́жеством сла́вы Твоея́ стерл еси́ супоста́ты.
На левую же, глаголет:
Ру́це Твои́ сотвори́сте мя и созда́сте мя. Вразуми́ мя и научу́ся за́поведем Твои́м.
Таже отшед в предложение, уготовляет священная. Святый убо дискос поставляет о шуюю страну, потир же, еже есть святую чашу, одесную, и прочая с ними.
Священник же сице облачится: прием стихарь в левую руку, и поклонився трижды к востоку, якоже речеся, назнаменует, глаголя:
Благослове́н Бог наш всегда́, ны́не и при́сно, и во ве́ки веко́в. Ами́нь.
Таже облачится, глаголя:
Возра́дуется душа́ моя́ о Го́споде, облече́ бо мя в ри́зу спасе́ния, и оде́ждею весе́лия оде́я мя. Я́ко жениху́ возложи́ ми вене́ц, и я́ко неве́сту украси́ мя красото́ю.
Таже прием епитрахиль и назнаменав, облагается ею, глаголя:
Благослове́н Бог, излива́яй благода́ть Свою́ на свяще́нники Своя́, я́ко мv́ро на главе́, сходя́щее на браду́, браду́ Ааро́ню, сходя́щее на оме́ты оде́жди его́.
Таже прием пояс и опоясуяся, глаголет:
Благослове́н Бог, препоясу́яй мя си́лою и положи́ непоро́чен путь мой, соверша́яй но́зе мои́, я́ко еле́ни, и на высо́ких поставля́яй мя.
Нарукавницы же, яко выше речеся, налагая на руки, на десную убо, глаголет:
Десни́ца Твоя́, Го́споди, просла́вися в кре́пости. Десна́я Твоя́ рука́, Го́споди, сокруши́ враги́ и мно́жеством сла́вы Твоея́ стерл еси́ супоста́ты.
На левую же, глаголет:
Ру́це Твои́ сотвори́сте мя и созда́сте мя. Вразуми́ мя и научу́ся за́поведем Твои́м.
Таже прием набедренник, аще имать, и благословив и́, и целовав, глаголет:
Препоя́ши меч Твой по бедре́ Твое́й, Си́льне, красото́ю Твое́ю и добро́тою Твое́ю, и наляцы́, и успева́й, и ца́рствуй и́стины ра́ди, и кро́тости, и пра́вды, и наста́вит Тя ди́вно десни́ца Твоя́, всегда́, ны́не и при́сно, и во ве́ки веко́в. Ами́нь.
Таже прием фелонь и благословив, целует глаголя сице:
Свяще́нницы Твои́, Го́споди, облеку́тся в пра́вду, и преподо́бнии Твои́ ра́достию возра́дуются всегда́, ны́не и при́сно, и во ве́ки веко́в. Ами́нь.
Таже отшедше в предложение, умывают руки, глаголюще:
Умы́ю в непови́нных ру́це мои́, и обы́ду же́ртвенник Твой, Го́споди, е́же услы́шати ми глас хвалы́ Твоея́, и пове́дати вся чудеса́ Твоя́. Го́споди, возлюби́х благоле́пие до́му Твоего́ и ме́сто селе́ния сла́вы Твоея́. Да не погуби́ши с нечести́выми ду́шу мою́, и с му́жи крове́й живо́т мой. И́хже в руку́ беззако́ния, десни́ца их испо́лнися мзды. Аз же незло́бою мое́ю ходи́х, изба́ви мя, Го́споди, и поми́луй мя. Нога́ моя́ ста на правоте́, в це́рквах благословлю́ Тя, Го́споди.
Таже поклонения три пред предложением сотворше, глаголют кийждо:
Бо́же, очи́сти мя, гре́шнаго, и поми́луй мя. И: Искупи́л ны еси́ от кля́твы зако́нныя / честно́ю Твое́ю Кро́вию, / на Кресте́ пригвозди́вся и копие́м пробо́дся, / безсме́ртие источи́л еси́ челове́ком, / Спа́се наш, сла́ва Тебе́.
Таже глаголет диакон: Благослови́, влады́ко.
И начинает священник:
Благослове́н Бог наш всегда́, ны́не и при́сно, и во ве́ки веко́в.
Диакон: Ами́нь.
Таже приемлет священник левою убо рукою просфору, десною же святое копие, и зна́менуя им трижды верху печати просфоры, глаголет:
В воспомина́ние Го́спода и Бо́га, и Спа́са на́шего Иису́са Христа́. Трижды.
И абие водружает копие в десную страну печати, и глаголет режя:
Я́ко овча́ на заколе́ние веде́ся.
В левую же: И я́ко а́гнец непоро́чен пря́мо стригу́щаго его́ безгла́сен, та́ко не отверза́ет уст Свои́х.
В горнюю же страну печати:
Во смире́нии Его́ суд Его́ взя́тся.
В долнюю же страну:
Род же Его́ кто испове́сть.
Диакон же, взирая благоговейно на сицевое таинство, глаголет на едином коемждо резании: Го́споду помо́лимся, держа и орарь в руце.
По сих глаголет: Возми́, влады́ко.
Священник же, вложив святое копие от косвенныя десныя страны просфоры, взимает Святый Хлеб, глаголя сице:
Я́ко взе́млется от земли́ живо́т Его́.
И положив и́ взнак на святем дискосе, рекшу диакону: Пожри́, влады́ко.
Жрет его крестовидно, сице глаголя:
Жре́тся А́гнец Бо́жий, взе́мляй грех мiра, за мiрски́й живо́т и спасе́ние.
И обращает горе́ другую страну, имущую крест. Диакон глаголет: Прободи́, влады́ко.
Священник же, прободая и́ в десную страну копием, глаголет:
Еди́н от во́ин копие́м ре́бра Его́ прободе́, и а́бие изы́де кровь и вода́. И ви́девый свиде́тельствова и и́стинно есть свиде́тельство его́.
Диакон же, прием вино и воду, глаголет ко священнику: Благослови́, влады́ко, свято́е соедине́ние.
Иерей благословляет соединение:
Благослове́нно соедине́ние святы́х Твои́х всегда́, ны́не и при́сно и во ве́ки веко́в.
И взем над ними благословение, вливает во святый потир от вина вкупе и воды.
Священник, прием в руце вторую просфору, глаголет:
В честь и па́мять преблагослове́нныя Влады́чицы на́шея Богоро́дицы и Присноде́вы Мари́и, Ея́же моли́твами приими́, Го́споди, же́ртву сию́ в пренебе́сный Твой же́ртвенник.
И взем частицу, полагает ю́ одесную Святаго Хлеба, близ среды его, глаголя:
Предста́ Цари́ца одесну́ю Тебе́, в ризы позлаще́нны оде́яна, преукраше́нна.
Таже прием третию просфору, глаголет:
Честна́го сла́внаго проро́ка, Предте́чи и Крести́теля Иоа́нна.
И взем первую частицу, полагает ю́ о шуюю страну Святаго Хлеба, творя начало перваго чина.
Таже глаголет:
Святы́х сла́вных проро́ков: Моисе́я и Ааро́на, Илии́ и Елиссе́я, Дави́да и Иессе́я, святы́х трие́х отроко́в, и Дании́ла проро́ка, и всех святы́х проро́ков.
И взем частицу, полагает ю́ доле первыя благочинно.
Таже паки глаголет:
Святы́х сла́вных и всехва́льных Апо́стол Петра́ и Па́вла, и про́чих всех святы́х апостолов.
И тако полагает третию частицу доле вторыя, скончавая первый чин.
Таже глаголет:
И́же во святы́х оте́ц на́ших святи́телей: Васи́лия Вели́каго, Григо́рия Богосло́ва и Иоа́нна Златоу́стаго, Афана́сия и Кири́лла, Никола́я Мирлики́йскаго, Петра́, Алекси́я, Ио́ны, Фили́ппа и Ермоге́на, Моско́вских, Ники́ты, епи́скопа Новгоро́дскаго, Лео́нтия, епи́скопа Росто́вскаго, и всех святы́х святи́телей.
И взем четвертую частицу, полагает ю́ близ первыя частицы, творя второе начало.
Таже паки глаголет:
Свята́го Апо́стола, первому́ченика и архидиа́кона Стефа́на, святы́х вели́ких му́чеников: Дими́трия, Гео́ргия, Фео́дора Ти́рона, Фео́дора Стратила́та, и всех святы́х му́ченик. И му́чениц: Фе́клы, Варва́ры, Кириаки́и, Евфи́мии и Параске́вы, Екатери́ны и всех святы́х му́чениц.
И взем пятую частицу, полагает ю доле первыя, сущия началом втораго чина.
Таже глаголет:
Преподо́бных и богоно́сных оте́ц на́ших: Анто́ния, Евфи́мия, Са́ввы, Ону́фрия, Афана́сия Афо́нскаго, Анто́ния и Феодо́сия Пече́рских, Се́ргия Ра́донежскаго, Варлаа́ма Ху́тынскаго и всех преподо́бных оте́ц. И преподо́бных ма́терей: Пелаги́и, Феодо́сии, Анастаси́и, Евпракси́и, Февро́нии, Феоду́лии, Евфроси́нии, Мари́и Еги́птяныни и всех святы́х преподо́бных ма́терей.
И тако взем шестую частицу, полагает ю доле вторыя частицы, во исполнение втораго чина.
По сих же глаголет:
Святы́х и чудотво́рцев безсре́бреник: Космы́ и Дамиа́на, Ки́ра и Иоа́нна, Пантелеи́мона и Ермола́я, и всех святы́х безсре́бреников.
И взем седмую частицу, полагает ю верх, творя третие начало, по чину.
Таже паки глаголет:
Святы́х и пра́ведных богооте́ц Иоаки́ма и А́нны, (и святаго имярек, егоже есть храм и егоже есть день) святы́х равноапо́стольных Мефо́дия и Кири́лла, учи́телей слове́нских, святы́х равноапо́стольных вели́каго кня́зя Влади́мира и вели́кия княги́ни О́льги, и всех святы́х, и́хже моли́твами посети́ ны, Бо́же.
И полагает осмую частицу доле первыя благочинно. Еще же к сим глаголет:
И́же во святы́х отца́ на́шего Иоа́нна, архиепископа Константинопо́льскаго, Златоу́стаго.
Аще поется Литургия его. Аще же поется Великаго Василиа, того поминает.
И тако взем девятую частицу, полагает ю́ в конец третияго чина во исполнение.
Таже прием четвертую просфору, глаголет:
Помяни́, Влады́ко человеколю́бче, святе́йшия правосла́вныя патриа́рхи и вели́каго господи́на и отца́ на́шего Святе́йшаго Патриа́рха имярек, господи́на на́шего преосвяще́ннейшаго имярек и вся́кое епи́скопство правосла́вных, честно́е пресви́терство, во Христе́ диа́конство, и ве́сь свяще́ннический чин: (аще во обители: архимандри́та, или игу́мена, имярек) бра́тию и сослуже́бники на́ша, свяще́нники, диа́коны, и всю бра́тию на́шу, я́же призва́л еси́ во Твое́ обще́ние, Твои́м благоутро́бием, всеблаги́й Влады́ко.
И взем частицу, полагает ю доле Святаго Хлеба.
Таже поминает страну нашу, глаголя сице:
Помяни́, Го́споди, богохрани́мую страну́ на́шу и правосла́вных люде́й ея́.
Таже поминает и ихже имать живых по имени, и на коеждо имя взимает частицу, приглаголя: Помяни́, Го́споди, имярек.
И тако взем частицы, полагает я́ доле Святаго Хлеба.
Таже взем пятую просфору, глаголет:
О па́мяти и оставле́нии грехо́в святе́йших патриа́рхов и блаже́нных созда́телей свята́го хра́ма сего́ (аще во обители: святы́я оби́тели сея́).
Таже поминает рукоположившаго его архиерея, и других, ихже хощет, усопших по имени. На коеждо имя взимает частицу, приглаголя: Помяни́, Го́споди, имярек.
И конечне глаголет сице:
И всех в наде́жде воскресе́ния, жи́зни ве́чныя и Твоего́ обще́ния усо́пших, правосла́вных оте́ц и бра́тий на́ших, человеколю́бче Го́споди.
И взимает частицу. Посем глаголет:
Помяни́, Го́споди, и мое́ недосто́инство, и прости́ ми вся́кое согреше́ние, во́льное же и нево́льное.
И взимает частицу. И прием гу́бу, собирает на дискос частицы доле Святаго Хлеба, якоже быти во утвержении, и не испаднути чесому. Таже диакон прием кадильницу и фимиам вложив в ню, глаголет к священнику:
Благослови́, влады́ко, кади́ло.
И абие сам глаголет: Го́споду помо́лимся.
И священник молитву кадила:
Кади́ло Тебе́ прино́сим, Христе́ Бо́же наш, в воню́ благоуха́ния духо́внаго, е́же прие́м в пренебе́сный Твой же́ртвенник, возниспосли́ нам благода́ть Пресвята́го Твоего́ Ду́ха.
Диакон: Го́споду помо́лимся.
Священник покадив звездицу, полагает верху Святаго Хлеба, глаголя:
И прише́дши звезда́, ста верху́, иде́же бе Отроча́.
Диакон: Го́споду помо́лимся.
Иерей, покадив первый покро́вец, покрывает Святый Хлеб с дискосом, глаголя:
Госпо́дь воцари́ся, в ле́поту облече́ся: облече́ся Госпо́дь в си́лу и препоя́сася, и́бо утверди́ вселе́нную, я́же не подви́жится. Гото́в престо́л Твой отто́ле: от ве́ка Ты еси́. Воздвиго́ша ре́ки, Го́споди, воздвиго́ша ре́ки гла́сы своя́. Во́змут ре́ки сотре́ния своя́, от гласо́в вод мно́гих. Ди́вны высоты́ морски́я, ди́вен в высо́ких Госпо́дь. Свиде́ния Твоя́ уве́ришася зело́, до́му Твоему́ подоба́ет святы́ня, Го́споди, в долготу́ дний.
Диакон: Го́споду помо́лимся. Покры́й, влады́ко.
Иерей же, покадив вторый по́кровец, покрывает святый потир, глаголя:
Покры́ небеса́ доброде́тель Твоя́, Христе́, и хвалы́ Твоея́ испо́лнь земля́.
Диакон: Го́споду помо́лимся. Покры́й, влады́ко.
Иерей же, покадив покров, сиречь возду́х, покрывает и́ обоя, глаголя:
Покры́й нас кро́вом крилу́ Твое́ю, отжени́ от нас вся́каго врага́ и супоста́та. Умири́ на́шу жизнь, Го́споди, поми́луй нас и мiр Твой, и спаси́ ду́ши на́ша, я́ко благ и человеколю́бец.
Таже прием священник кадильницу, кадит предложение, глаголя трижды:
Благослове́н Бог наш, си́це благоволи́вый, сла́ва Тебе́.
Диакон же на коемждо глаголет:
Всегда́, ны́не и при́сно, и во ве́ки веко́в. Ами́нь.
И покланяются благоговейно оба, трижды.
Таже диакон глаголет:
О предложе́нных Честны́х Даре́х Го́споду помо́лимся.
Священник же молитву предложения:
Бо́же, Бо́же наш, Небе́сный Хлеб, пи́щу всему́ мiру, Го́спода на́шего и Бо́га Иису́са Христа́ посла́вый, Спа́са и Изба́вителя и Бла́годетеля, благословя́ща и освяща́юща нас, Сам благослови́ предложе́ние сие́, и приими́ е́ в пренебе́сный Твой же́ртвенник. Помяни́, я́ко благ и человеколю́бец, прине́сших и и́хже ра́ди принесо́ша, и нас неосужде́ны сохрани́ во священноде́ствии Боже́ственных Твои́х Та́ин.
Я́ко святи́ся и просла́вися пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в. Ами́нь.
И посем творит отпуст тамо, глаголя сице:
Сла́ва Тебе́, Христе́ Бо́же, упова́ние на́ше, сла́ва Тебе́.
Диакон: Сла́ва, и ны́не: Го́споди, поми́луй, трижды. Благослови́.
Священник глаголет отпуст. Аще убо есть неделя:
Воскресы́й из ме́ртвых:
Аще ли же ни:
Христо́с, и́стинный Бог наш, моли́твами пречи́стыя Своея́ Ма́тере, и́же во святы́х отца́ на́шего Иоа́нна, архиепи́скопа Константинопо́льскаго, Златоу́стаго.
Аще же совершается Литургия Великаго Василия, глаголет: Васи́лия Вели́каго, архиепископа Кесари́и Каппадоки́йския, и всех святы́х, поми́лует и спасе́т нас, я́ко благ и человеколю́бец.
Диакон: Ами́нь.
По отпусте же кадит диакон святое предложение. Таже отходит, и кадит святую трапезу кругом крестовидно, глаголя в себе:
Во гро́бе пло́тски, во а́де же с душе́ю я́ко Бог, в раи́ же с разбо́йником и на престо́ле был еси́ Христе́, со Отце́м и Ду́хом, вся исполня́яй неопи́санный.
Таже псалом 50.
И покадив святилище же и храм весь, входит паки во святый олтарь, и покадив святую трапезу паки, и священника, кадильницу убо отлагает на место свое, сам же приходит ко иерею. И ставше вкупе пред святою трапезою, покланяются трижды, в себе молящеся и глаголюще:
Царю́ Небе́сный, Уте́шителю, Ду́ше и́стины, И́же везде́ сый и вся исполня́яй, Сокро́вище благи́х и жи́зни Пода́телю, прииди́ и всели́ся в ны, и очи́сти ны от вся́кия скве́рны, и спаси́, Бла́же, ду́ши на́ша.
Сла́ва в Вы́шних Бо́гу, и на земли́ мир, в челове́цех благоволе́ние. Дважды.
Го́споди, устне́ мои́ отве́рзеши, и уста́ моя́ возвестя́т хвалу́ Твою́.
Таже целуют, священник убо святое Евангелие, диакон же святую трапезу. И посем подклонив диакон свою главу священнику, держа и орарь треми персты десныя руки, глаголет:
Вре́мя сотвори́ти Го́сподеви, влады́ко, благослови́.
Священник, знаменуя его, глаголет: Благослове́н Бог наш, всегда́, ны́не и при́сно, и во ве́ки веко́в.
Таже диакон: Помоли́ся о мне́, влады́ко святы́й.
Священник: Да испра́вит Госпо́дь стопы́ Твоя́.
И паки диакон: Помяни́ мя, влады́ко святы́й.
Священник: Да помяне́т тя Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.
Диакон же: Ами́нь.
И поклонився исходит северными дверьми, понеже царския двери до входа не отверзаются. И став на обычном месте, прямо святых дверей, покланяется со благоговением, трижды, глаголя в себе:
Го́споди, устне́ мои́ отве́рзеши, и уста́ моя возвестя́т хвалу́ Твою́.
И посем начинает глаголати: Благослови́, влады́ко.
И начинает священник: Благослове́но Ца́рство:
Ведати подобает: аще без диакона служит иерей, в проскомидии диаконских слов, и на Литургии пред евангелием, и на ответ его: Благослови́, влады́ко, и Прободи́, влады́ко, и Вре́мя сотвори́ти, да не глаголет, точию ектении и чиновное предложение. Аще же собором служат священнии мнози, действо проскомидии един иерей токмо да творит и глаголет изображенная. Прочии же служители ничтоже проскомидии особно да глаголют.
Божественная Литургия иже во святых отца нашего Иоанна Златоустаго 
Диакон: Благослови́, влады́ко.
Иерей: Благослове́но Ца́рство Отца́ и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Диакон: Ми́ром Го́споду помо́лимся.
Лик: Го́споди, поми́луй.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), честне́м пресви́терстве, во Христе́ диа́констве и о всем при́чте и лю́дех, Го́споду помо́лимся.
Лик: Го́споди, поми́луй.
О Богохрани́мей стране́ на́шей, власте́х и во́инстве ея́, Го́споду помо́лимся.
Лик: Го́споди, поми́луй.
О гра́де сем, (или о ве́си сей, или о святе́й оби́тели сей), вся́ком гра́де, стране́ и ве́рою живу́щих в ни́х, Го́споду помо́лимся.
Лик: Го́споди, поми́луй.
О бла́горастворе́нии возду́хов, о изоби́лии плодо́в земны́х и вре́менех ми́рных, Го́споду помо́лимся.
Лик: Го́споди, поми́луй.
О пла́вающих, путеше́ствующих, неду́гующих, стра́ждущих, плене́нных и о спасе́нии их, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник глаголет молитву перваго антифона:
Го́споди Бо́же наш, Его́же держа́ва несказа́нна и сла́ва непостижи́ма, Его́же ми́лость безме́рна и человеколю́бие неизрече́нно. Сам, Влады́ко, по благоутро́бию Твоему́ при́зри на ны и на святы́й храм сей, и сотвори́ с на́ми и моля́щимися с на́ми, богатыя ми́лости Твоя́ и щедро́ты Твоя́.
Возглашение:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И поется первый антифон от певцев.
Диакон же поклонився уступает от места своего, и отшед стоит пред иконою Христовою, держа и орарь треми персты десныя руки.
По исполнении же антифона, пришед диакон, и став на обычном месте и поклонився, глаголет:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва втораго антифона:
Го́споди Бо́же наш, спаси́ лю́ди Твоя́ и благослови́ достоя́ние Твое́, исполне́ние Це́ркве Твоея́ сохрани́, освяти́ лю́бящия благоле́пие до́му Твоего́. Ты те́х воспросла́ви Боже́ственною Твое́ю си́лою и не оста́ви нас, упова́ющих на Тя.
Возглашение:
Я́ко Твоя́ держа́ва и Твое́ есть Ца́рство и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
И поется подобне от певцев вторый антифон. Диакон же подобне творит, якоже и в первей молитве.
Таже диакон: Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва третияго антифона:
И́же о́бщия сия́ и согла́сныя дарова́вый нам моли́твы, и́же и двема́ или́ трем согласу́ющимся о и́мени Твое́м проше́ния пода́ти обеща́вый, Сам и ны́не раб Твои́х проше́ния к поле́зному испо́лни, подая́ нам и в настоя́щем ве́це позна́ние Твоея́ и́стины, и в бу́дущем живо́т ве́чный да́руя.
Возглашение:
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Зри. Зде отверзаются двери на малый вход.
Певаему же третиему антифону от певцев, или Блаженнам, аще есть неделя, егда приидут на Славу, священник и диакон, ставше пред святою трапезою, творят поклоны три. Таже прием священник святое Евангелие, дает диакону, и идут от десныя страны созади престола, и тако изшедше северною страною, предыдущим им лампадам, творят малый вход, и ставше на обычном месте, приклоняют оба главы.
Диакон: Го́споду помо́лимся.
Лик: Го́споди, поми́луй.
И глаголет священник молитву входа тайно.
Молитва входа:
Влады́ко Го́споди Бо́же наш, уста́вивый на небесе́х чи́ны и во́инства А́нгел и Арха́нгел в служе́ние Твоея́ сла́вы, сотвори́ со вхо́дом нашим вхо́ду святы́х А́нгелов бы́ти, сослужа́щих нам, и сославосло́вящих Твою́ бла́гость. Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Молитве же скончавшейся, глаголет диакон ко священнику, показуяй к востоку десницею, держа вкупе и орарь треми персты:
Благослови́, влады́ко, святы́й вход.
Священник благословляя, глаголет:
Благослове́н вход святы́х Твои́х, всегда́, ны́не и при́сно, и во ве́ки веко́в.
Посем диакон подает Евангелие священнику, и целует священник Евангелие. Исполньшуся же конечному тропарю, входит диакон посреде, и став пред иереем, возвышает мало руце и показуя святое Евангелие, глаголет велегласно:
Прему́дрость, про́сти.
Таже сотворив поклонение, входит во святый олтарь диакон и созади его священник. И диакон убо полагает святое Евангелие на святей трапезе. Певцы же поют:
Прииди́те, поклони́мся и припаде́м ко Христу́. Спаси́ ны, Сы́не Бо́жий, во святы́х ди́вен сый, пою́щия Ти, аллилу́иа. Единожды.
Аще же неделя:
Воскресы́й из ме́ртвых, пою́щия Ти, аллилу́иа. Единожды.
Таже обычныя тропари. Священник же глаголет молитву сию:
Молитва Трисвятаго пения:
Бо́же Святы́й, и́же во святы́х почива́яй, и́же трисвяты́м гла́сом от Серафи́мов воспева́емый и от Херуви́мов славосло́вимый, и от вся́кия Небе́сныя Си́лы покланя́емый, и́же от небытия́ во е́же бы́ти приведы́й вся́ческая, созда́вый челове́ка по о́бразу Твоему́ и по подо́бию, и вся́ким Твои́м дарова́нием украси́вый, дая́й прося́щему прему́дрость и ра́зум, и не презира́яй согреша́ющаго, но полага́яй на спасе́ние покая́ние, сподо́бивый нас, смире́нных и недосто́йных раб Твои́х, и в час сей ста́ти пред сла́вою свята́го Твоего́ же́ртвенника, и до́лжное Тебе́ поклоне́ние и славосло́вие приноси́ти. Сам, Влады́ко, приими́ и от уст нас, гре́шных, Трисвяту́ю песнь, и посети́ ны бла́гостию Твое́ю, прости́ нам вся́кое согреше́ние во́льное же и нево́льное, освяти́ на́ша ду́ши и телеса́, и даждь нам в преподо́бии служи́ти Тебе́ вся дни живота́ на́шего, моли́твами святы́я Богоро́дицы, и всех святы́х, от ве́ка Тебе́ благоугоди́вших.
Егда же певцы приидут в последний тропарь, глаголет диакон ко иерею, приклонь вкупе главу и орарь в руце держа треми персты:
Благослови́, влады́ко, вре́мя Трисвята́го.
Иерей же, зна́менуя его, глаголет:
Я́ко свят еси́, Бо́же наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно.
Скончавшуся же тропарю, приходит диакон близ святых дверей, и наводя орарем, первее убо ко иконе Христове глаголет: Го́споди, спаси́ благочести́выя.
Лик: Го́споди, спаси́ благочести́выя.
Диакон: И услы́ши ны.
Лик: И услы́ши ны.
Таже наводит, глаголя ко вне стоящим велегласно: И во ве́ки веко́в.
Лик: Ами́нь.
Певаему же Трисвятому, глаголют и сами, иерей же и диакон, Трисвятое, творяще вкупе и поклоны три пред святою трапезою.
Таже глаголет диакон ко иерею:
Повели́, влады́ко.
И отходят к Горнему месту; и священник отходя глаголет:
Благослове́н Гряды́й во и́мя Госпо́дне.
Диакон: Благослови́, влады́ко, Го́рний престо́л.
Иерей же: Благослове́н еси́ на престо́ле сла́вы Ца́рствия Твоего́, Седя́й на Херуви́мех, всегда́, ны́не и при́сно, и во ве́ки веко́в.
Зри. (Ведательно, яко священнику не подобает на Горнее место восходити, ниже седети на нем, но седети во стране Горняго престола, из южныя страны.)
По исполнении Трисвятаго, пришед пред святыя двери, диакон глаголет: Во́нмем.
Иере́й же возглашает: Мир всем.
И чтец глаголет: И ду́хови твоему́.
И паки диакон: Прему́дрость.
И чтец: прокимен, псалом Давидов.
Посем диакон: Прему́дрость.
И чтец надписание Апостола: Дея́ний святы́х Апо́стол чте́ние. Или: Собо́рнаго посла́ния Иа́ковля, или Петро́ва чте́ние. Или: К Ри́мляном, или к Кори́нфяном, или к Гала́том посла́ния свята́го Апо́стола Па́вла чте́ние.
И паки диакон: Во́нмем.
Апостолу же чтому, диакон, прием кадильницу и фимиам, приходит ко священнику, и прием благословение от него, кадит святую трапезу окрест, и олтарь весь, и священника.
Апостолу же исполньшуся, глаголет священник: Мир ти.
И чтец: И ду́хови твоему́.
Диакон: Прему́дрость.
И чтец: Аллилу́иа.
Священник же стоя пред святою трапезою, глаголет молитву сию.
Молитва прежде Евангелия:
Возсия́й в сердца́х на́ших, человеколю́бче Влады́ко, Твоего́ Богоразу́мия нетле́нный свет, и мы́сленныя на́ши отве́рзи о́чи, во Ева́нгельских Твои́х пропове́даний разуме́ние. Вложи́ в нас и страх блаже́нных Твои́х за́поведей, да плотски́я по́хоти вся попра́вше, духо́вное жи́тельство про́йдем, вся, я́же ко благоугожде́нию Твоему́, и му́дрствующе и де́юще. Ты бо еси́ просвеще́ние душ и теле́с на́ших, Христе́ Бо́же, и Тебе́ сла́ву возсыла́ем, со безнача́льным Твои́м Отце́м, и пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в. Ами́нь.
Диакон же, кадило отложив на обычное место, приходит ко священнику, и подклонив ему главу свою, держа орарь крайними персты и указуя на святое Евангелие, глаголет:
Благослови́, влады́ко, благовести́теля свята́го Апо́стола и Евангели́ста, имярек.
Священник, знаменуя его, глаголет:
Бог, моли́твами свята́го, сла́внаго, всехва́льнаго Апо́стола и Евангели́ста, имярек, да да́ст тебе́ глаго́л благовеству́ющему си́лою мно́гою, во исполне́ние Ева́нгелия возлю́бленнаго Сы́на Своего́, Го́спода на́шего Иису́са Христа́.
И подает ему святое Евангелие.
Диакон же рек: Ами́нь, и поклонився святому Евангелию, приемлет е, и изшед святыми дверьми, предходящим ему лампадам, приходит и стоит на амвоне, или на учиненном месте. Иерей же, стоя пред святою трапезою и зря к западу, возглашает:
Прему́дрость, про́сти, услы́шим свята́го Ева́нгелия.
Таже: Мир всем.
Людие: И ду́хови твоему́.
Диакон: От имярек свята́го Ева́нгелия чте́ние.
Лик: Сла́ва Тебе́, Го́споди, сла́ва Тебе́.
Священник: Во́нмем.
Аще же суть два диакона, то един да глаголет: Прему́дрость, про́сти. Таже и: Во́нмем.
И исполнившуся Евангелию, глаголет священник:
Мир ти́, благовеству́ющему.
Диакон: И ду́хови твоему́.
Лик: Сла́ва Тебе́, Го́споди, сла́ва Тебе́.
И отшед диакон даже до святых дверий, отдает святое Евангелие священнику и затворяются паки святыя двери.
Диакон, став на обычном месте, начинает сице:
Рцем вси́ от всея́ души́, и от всего́ помышле́ния на́шего рцем.
Лик: Го́споди, поми́луй.
Го́споди Вседержи́телю, Бо́же оте́ц на́ших, мо́лим Ти ся, услы́ши и поми́луй.
Лик: Го́споди, поми́луй.
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имя рек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся о бра́тиях на́ших, свяще́нницех, священномона́сех, и всем во Христе́ бра́тстве на́шем.
Лик: Го́споди, поми́луй, трижды.
Еще́ мо́лимся о блаже́нных и приснопа́мятных святе́йших патриа́рсех правосла́вных и созда́телех свята́го хра́ма сего́ (аще во обители: святы́я оби́тели сея́), и о всех пре́жде почи́вших отце́х и бра́тиях, зде лежа́щих и повсю́ду, правосла́вных.
Лик: Го́споди, поми́луй, трижды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии свята́го хра́ма сего́ (аще во обители: святы́я оби́тели сея́).
Лик: Го́споди, поми́луй, трижды.
Еще́ мо́лимся о плодонося́щих и доброде́ющих во святе́м и всечестне́м хра́ме сем, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Лик: Го́споди, поми́луй, трижды.
Молитва прилежнаго моления:
Го́споди Бо́же наш, приле́жное сие́ моле́ние приими́ от Твои́х раб, и поми́луй нас по мно́жеству ми́лости Твоея́, и щедро́ты Твоя́ низпосли́ на ны и на вся лю́ди Твоя́, ча́ющыя от Тебе́ бога́тыя ми́лости.
Возглашение:
Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Аще же будет о усопших приношение, диакон или священник глаголет ектению сию:
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о упокое́нии душ усо́пших рабо́в Бо́жиих имярек, и о е́же прости́тися им вся́кому прегреше́нию, во́льному же и нево́льному.
Лик: Го́споди, поми́луй, трижды.
Я́ко да Госпо́дь Бог учини́т ду́ши их, иде́же пра́веднии упокоя́ются.
Лик: Го́споди, поми́луй, трижды.
Ми́лости Бо́жия, Ца́рства Небе́снаго и оставле́ния грехо́в их у Христа́, безсме́ртнаго Царя́ и Бо́га на́шего, про́сим.
Лик: Пода́й, Го́споди.
Диакон: Го́споду помо́лимся.
Лик: Го́споди, поми́луй.
Священник:
Бо́же духо́в, и вся́кия пло́ти, сме́рть попра́вый и диа́вола упраздни́вый, и живо́т мiру Твоему́ дарова́вый: Сам, Го́споди, поко́й ду́ши усо́пших раб Твои́х, имярек, в ме́сте све́тле, в ме́сте зла́чне, в ме́сте поко́йне, отню́дуже отбеже́ боле́знь, печа́ль и воздыха́ние. Вся́кое согреше́ние, соде́янное и́ми сло́вом, или́ де́лом, или́ помышле́нием, я́ко благи́й человеколю́бец Бог, прости́. Я́ко несть челове́к, и́же жив бу́дет и не согреши́т. Ты бо Еди́н кроме́ греха́, пра́вда Твоя́ пра́вда во ве́ки, и сло́во Твое́ и́стина.
Возглас:
Я́ко Ты еси́ воскресе́ние и живо́т и поко́й усо́пших раб Твои́х, имярек, Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Таже диакон: Помоли́теся, оглаше́ннии, Го́сподеви.
Лик: Го́споди, поми́луй.
Ве́рнии, о оглаше́нных помо́лимся, да Госпо́дь поми́лует их.
Лик: Го́споди, поми́луй.
Огласи́т их сло́вом и́стины.
Лик: Го́споди, поми́луй.
Откры́ет им Ева́нгелие пра́вды.
Лик: Го́споди, поми́луй.
Соедини́т их святе́й Свое́й собо́рней и апо́стольстей Це́ркви.
Лик: Го́споди, поми́луй.
Спаси́, поми́луй, заступи́ и сохрани́ их, Бо́же, Твое́ю благода́тию.
Лик: Го́споди, поми́луй.
Оглаше́ннии, главы ва́ша Го́сподеви приклони́те.
Лик: Тебе́, Го́споди.
Молитва о оглашенных:
Го́споди Бо́же наш, и́же на высо́ких живы́й и на смире́нныя призира́яй, и́же спасе́ние ро́ду челове́ческому низпосла́вый, Единоро́днаго Сы́на Твоего́ и Бо́га, Го́спода на́шего Иису́са Христа́, при́зри на рабы Твоя́ оглаше́нныя, подкло́ньшия Тебе́ Своя́ выя, и сподо́би я́ во вре́мя благополу́чное ба́ни пакибытия́, оставле́ния грехо́в и оде́жди нетле́ния, соедини́ их святе́й Твое́й собо́рней и апо́стольстей Це́ркви, и сопричти́ их избра́нному Твоему́ ста́ду.
Возглашение:
Да и ти́и с на́ми сла́вят пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
И простирает антиминс священник.
Диакон глаголет:
Ели́цы оглаше́ннии, изыди́те.
Аще ли есть вторый диакон, возглашает и той:
Оглаше́ннии, изыди́те.
Таже паки первый:
Ели́цы оглаше́ннии, изыди́те.
Да никто от оглаше́нных, ели́цы ве́рнии, па́ки и па́ки ми́ром Го́споду помо́лимся.
Лик: Го́споди, поми́луй.
Аще же един есть точию диакон или, аще иерей служит без диакона, тогда глаголет сице:
Ели́цы оглаше́ннии, изыди́те, оглаше́ннии изыди́те, ели́цы оглаше́ннии изыди́те. Да ни кто от оглаше́нных, ели́цы ве́рнии, па́ки и па́ки ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Диакон: Прему́дрость.
Молитва верных первая:
Благодари́м Тя, Го́споди Бо́же Сил, сподо́бившаго нас предста́ти и ны́не свято́му Твоему́ же́ртвеннику, и припа́сти ко щедро́там Твои́м о на́ших гресе́х и о людски́х неве́дениих. Приими́, Бо́же, моле́ние на́ше, сотвори́ ны досто́йны бы́ти, е́же приноси́ти Тебе́ моле́ния и мольбы́, и же́ртвы безкро́вныя о всех лю́дех Твои́х. И удовли́ нас, и́хже положи́л еси́ в слу́жбу Твою́ сию́, си́лою Ду́ха Твоего́ Свята́го, неосужде́нно и непреткнове́нно в чи́стем свиде́тельстве со́вести на́шея, призыва́ти Тя на вся́кое вре́мя и ме́сто. Да послу́шая нас, ми́лостив нам бу́деши, во мно́жестве Твоея́ бла́гости.
Возглашение:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Диакон: Па́ки и па́ки, ми́ром Го́споду помо́лимся.
Лик: Го́споди, поми́луй.
Егда священник един служит, сия не глаголет:
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Диакон: Прему́дрость.
Входит диакон северными дверьми.
Молитва верных вторая:
Па́ки и мно́гажды Тебе́ припа́даем, Тебе́ мо́лимся, Благи́й и Человеколю́бче, я́ко да призре́в на моле́ние на́ше, очи́стиши на́ша ду́ши и телеса́ от вся́кия скве́рны пло́ти и ду́ха, и да́си нам непови́нное и неосужде́нное предстоя́ние свята́го Твоего́ же́ртвенника. Да́руй же Бо́же, и моля́щимся с на́ми преспе́яние жития́ и ве́ры и ра́зума духо́внаго. Да́ждь им всегда́ со стра́хом и любо́вию служа́щим Тебе́, непови́нно и неосужде́нно причасти́тися святы́х Твои́х Та́ин и Небе́снаго Твоего́ Ца́рствия сподо́битися.
Возглашение:
Я́ко да под держа́вою Твое́ю всегда́ храни́ми, Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И отверзаются святыя двери.
Таже, Херувимстей песни певаемей, диакон, прием кадильницу и фимиам вложив, приходит ко священнику, и прием благословение от него, кадит святую трапезу окрест, и олтарь весь, и иконостас, таже священника, лики и люди, глаголет же и 50-й псалом, и тропари умилительныя, елико изволит.
Священник же глаголет тайно молитву сию:
Никто́же досто́ин от связа́вшихся плотски́ми похотьми́ и сластьми́ приходи́ти, или́ прибли́житися, или́ служи́ти Тебе́, Царю́ Сла́вы: е́же бо служи́ти Тебе́, вели́ко и стра́шно и саме́м Небе́сным Си́лам. Но оба́че неизрече́ннаго ра́ди и безме́рнаго Твоего́ человеколю́бия, непрело́жно и неизме́нно был еси́ Челове́к, и Архиере́й нам был еси́: и служе́бныя сея́ и безкро́вныя же́ртвы священноде́йствие пре́дал еси́ нам, я́ко Влады́ка всех. Ты бо еди́н, Го́споди Бо́же наш, влады́чествуеши небе́сными и земны́ми, и́же на престо́ле Херуви́мсте носи́мый, и́же Серафи́мов Госпо́дь, и Ца́рь Изра́илев, и́же Еди́н свят, и во святы́х почива́яй. Тя у́бо молю́, Еди́наго блага́го и благопослушли́ваго: при́зри на мя, гре́шнаго и непотре́бнаго раба́ Твоего́, и очи́сти мою́ ду́шу и се́рдце от со́вести лука́выя, и удовли́ мя, си́лою свята́го Твоего́ Ду́ха, облече́на благода́тию свяще́нства, предста́ти святе́й Твое́й сей трапе́зе, и священноде́йствовати Свято́е и Пречи́стое Твое́ Те́ло и Честну́ю Кровь. К Тебе́ бо прихожду́ прикло́нь мою́ вы́ю, и молю́ Ти ся, да не отврати́ши лица́ Твоего́ от мене́, ниже́ отри́неши мене́ от о́трок Твои́х, но сподо́би принесе́нным Тебе́ бы́ти, мно́ю гре́шным и недосто́йным рабо́м Твои́м, даро́м сим. Ты бо еси́ принося́й и приноси́мый, и прие́мляй и раздава́емый, Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в. Ами́нь.
Исполньшимся же молитве и каждению, священник и диакон, ставше пред святою трапезою, глаголют Херувимскую песнь трижды, по коемждо же скончании, покланяются по единощи.
Священник: И́же Херуви́мы та́йно образу́юще и животворя́щей Тро́ице Трисвяту́ю песнь припева́юще, вся́кое ны́не жите́йское отложи́м попече́ние.
Диакон: Я́ко да Царя́ всех поды́мем, а́нгельскими неви́димо дориноси́ма чи́нми. Аллилу́иа, аллилу́иа, аллилу́иа.
Таже отходят в предложение, предходящу диакону, и кадит святая, в себе моляся:
Бо́же, очи́сти мя, гре́шнаго.
Диакон глаголет ко священнику:
Возми́, влады́ко.
И священник, взем возду́х, возлагает на левое рамо его, глаголя:
Возми́те ру́ки ва́ша во свя́тая и благослови́те Го́спода.
Таже святый дискос прием, поставляет на главу диакона, со всяким вниманием и благоговением, имеет же вкупе диакон и кадильницу на едином от перстов десныя руки. Сам же святый потир в руце приемлет, и исходят оба северною страною молящеся, предходящим им лампадам.
Диакон глаголет:
Вели́каго господи́на и отца́ на́шего имярек, Святе́йшаго Патриа́рха Моско́вскаго и всея́ Ру́си, и господи́на на́шего преосвяще́ннейшаго имярек, митрополи́та (или архиепи́скопа, или епи́скопа егоже есть область), да помяне́т Госпо́дь Бог во Ца́рствии Свое́м всегда́, ны́не и при́сно, и во ве́ки веко́в.
Таже священник:
Преосвяще́нныя митрополи́ты, архиепи́скопы и епи́скопы, и весь свяще́ннический и мона́шеский чин, бра́тию и прихо́жан свята́го хра́ма сего́, вас и всех правосла́вных христиа́н, да помяне́т Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.
Вшед же диакон внутрь святых дверий, стоит одесную, и хотящу священнику внити, глаголет к нему диакон:
Да помяне́т Госпо́дь Бог свяще́нство твое́ во Ца́рствии Свое́м.
И священник к нему:
Да помяне́т Госпо́дь Бог священнодиа́конство твое́ во Ца́рствии Свое́м, всегда́, ны́не и при́сно, и во ве́ки веко́в.
И священник убо поставляет святый потир на святую трапезу. Святый же дискос взем со главы диакона, поставляет и той на святую трапезу, глаголя:
Благообра́зный Ио́сиф, с дре́ва снем Пречи́стое Те́ло Твое́, плащани́цею чи́стою обви́в, и благоуха́ньми во гро́бе но́ве покры́в, положи́.
Во гро́бе пло́тски, во а́де же с душе́ю я́ко Бог, в раи́ же с разбо́йником, и на престо́ле был еси́, Христе́, со Отце́м и Ду́хом, вся исполня́яй неопи́санный.
Я́ко живоно́сец, я́ко рая́ красне́йший, вои́стинну и черто́га вся́каго ца́рскаго показа́ся светле́йший, Христе́, гроб Твой, исто́чник на́шего воскресе́ния.
Таже покро́вцы убо взем от священнаго дискоса, и святаго потира, полагает на единой стране святыя трапезы. Возду́х же от диаконя рама взем, и покадив покрывает им святая, глаголя:
Благообра́зный Ио́сиф, с дре́ва снем Пречи́стое Те́ло Твое́, плащани́цею чи́стою обви́в, и благоуха́ньми во гро́бе но́ве покры́в, положи́.
И прием кадильницу от диаконовы руки, кадит Святая трижды, глаголя:
Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския. Тогда́ благоволи́ши же́ртву пра́вды, возноше́ние и всесожега́емая, тогда́ возложа́т на олта́рь Твой тельцы́.
И отдав кадильницу, приклонив главу, глаголет диакону:
Помяни́ мя, бра́те и сослужи́телю.
И диакон к нему:
Да помяне́т Госпо́дь Бог свяще́нство твое́ во Ца́рствии Свое́м.
Таже и диакон, поклонив и сам главу, держа вкупе и орарь треми персты десницы, глаголет ко священнику:
Помоли́ся о мне́, влады́ко святы́й.
И священник:
Дух Святы́й на́йдет на тя, и Си́ла Вы́шняго осени́т тя.
И диакон:
То́йже Дух соде́йствует нам вся дни живота́ на́шего.
И паки тойжде:
Помяни́ мя, влады́ко святы́й.
И священник:
Да помяне́т тя Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.
Диакон же, рек: Ами́нь, и целовав десницу священника, исходит северными дверьми, и став на обычном месте, глаголет:
Испо́лним моли́тву на́шу Го́сподеви.
Лик: Го́споди, поми́луй.
О предложе́нных Честны́х Даре́х, Го́споду помо́лимся.
Лик: Го́споди, поми́луй.
О святе́м хра́ме сем, и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Дне всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́зненны, непосты́дны, ми́рны и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва приношения, по поставлении Божественных даров на святей трапезе:
Го́споди Бо́же Вседержи́телю, Еди́не свя́те, прие́мляй же́ртву хвале́ния от призыва́ющих Тя всем се́рдцем. Приими́ и нас, гре́шных, моле́ния и принеси́ ко свято́му Твоему́ же́ртвеннику, и удовли́ нас приноси́ти Тебе́ да́ры же и же́ртвы духо́вныя о на́ших гресе́х и о людски́х неве́дениих, и сподо́би нас обрести́ благода́ть пред Тобо́ю, е́же бы́ти Тебе́ благоприя́тней же́ртве на́шей, и всели́тися Ду́ху благода́ти Твоея́ благо́му в нас, и на предлежа́щих Даре́х сих, и на всех лю́дех Твои́х.
Возглашение:
Щедро́тами Единоро́днаго Сы́на Твоего́, с Ни́мже благослове́н еси́, со Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Иерей: Мир всем.
Лик: И ду́хови твоему́.
Диакон:
Возлю́бим друг дру́га, да единомы́слием испове́мы.
Лик: Отца́, и Сы́на, и Свята́го Ду́ха, / Тро́ицу единосу́щную / и неразде́льную.
И священник покланяется трижды, глаголя тайно:
Возлюблю́ Тя, Го́споди, кре́посте моя́, Госпо́дь утвержде́ние мое́ и прибе́жище мое́. Трижды.
И целует Святая сице, якоже суть покровены, первее верху святаго дискоса, таже верху святаго потира и край святыя трапезы пред собою. Аще же будут священников два или множае, то и они целуют святая вси и друг друга в рамена.
Настоятель же глаголет: Христо́с посреде́ нас. И отвещает целовавый: И есть, и бу́дет.
Такожде и диакони, аще будут два или три, целуют кийждо орарь свой, идеже Креста образ, и друг друга в рамена, тожде глаголюще, еже и священницы. Подобне же и диакон спокланяется, на немже стоит месте и целует орарь свой, идеже есть Креста образ, и тако возглашает:
Две́ри, две́ри, прему́дростию во́нмем.
Священник же воздвизает возду́х и держит над Святыми Дарми. Аще же инии будут священницы служащии, такожде воздвизают святый возду́х, и держат над Святыми Дарми, потрясающе, и глаголюще к себе, якоже и людие, исповедание веры:
Ве́рую во еди́наго Бо́га Отца́ Вседержи́теля, Творца́ не́бу и земли́, ви́димым же всем и неви́димым. И во еди́наго Го́спода Иису́са Христа́, Сы́на Бо́жия, Единоро́днаго, И́же от Отца́ рожде́ннаго пре́жде всех век. Све́та от Све́та, Бо́га и́стинна от Бо́га и́стинна, рожде́нна, несотворе́нна, единосу́щна Отцу́, И́мже вся бы́ша. Нас ра́ди челове́к и на́шего ра́ди спасе́ния сше́дшаго с небе́с и воплоти́вшагося от Ду́ха Свя́та и Мари́и Де́вы и вочелове́чшася. Распя́таго же за ны при Понти́йстем Пила́те, и страда́вша, и погребе́нна. И воскре́сшаго в тре́тий день по Писа́нием. И возше́дшаго на небеса́, и седя́ща одесну́ю Отца́. И па́ки гряду́щаго со сла́вою суди́ти живы́м и ме́ртвым, Его́же Ца́рствию не бу́дет конца́. И в Ду́ха Свята́го, Го́спода, Животворя́щаго, И́же от Отца́ исходя́щаго, И́же со Отце́м и Сы́ном спокланя́ема и ссла́вима, глаго́лавшаго проро́ки. Во еди́ну Святу́ю, Собо́рную и Апо́стольскую Це́рковь. Испове́дую еди́но креще́ние во оставле́ние грехо́в. Ча́ю воскресе́ния ме́ртвых, и жи́зни бу́дущаго ве́ка. Ами́нь.
Диакон: Ста́нем до́бре, ста́нем со стра́хом, во́нмем, свято́е возноше́ние в ми́ре приноси́ти.
Лик: Ми́лость ми́ра, / же́ртву хвале́ния.
И священник убо, взем возду́х от Святых, и целовав и́, полагает на едино место, глаголя: Благода́ть Го́спода: Диакон же, поклонився, входит во святый олтарь, и приим рипиду, веет Святая благоговейно. Аще же несть рипиды, творит сие со единем покровцем.
Возглашение:
Благода́ть Го́спода на́шего Иису́са Христа́, и любы́ Бо́га и Отца́, и прича́стие Свята́го Ду́ха, бу́ди со все́ми ва́ми.
Лик: И со ду́хом твои́м.
Священник: Горе́ име́им сердца́.
Лик: И́мамы ко Го́споду.
Священник: Благодари́м Го́спода.
Лик: Досто́йно и пра́ведно есть / покланя́тися Отцу́ и Сы́ну, и Свято́му Ду́ху, / Тро́ице единосу́щней и неразде́льней.
Священник же молится:
Досто́йно и пра́ведно Тя пе́ти, Тя благослови́ти, Тя хвали́ти, Тя благодари́ти, Тебе́ покланя́тися на вся́ком ме́сте влады́чествия Твоего́. Ты бо еси́ Бог неизрече́нен, недове́домь, неви́димь, непостижи́мь, при́сно сый, та́кожде сый, Ты и Единоро́дный Твой Сын, и Дух Твой Святы́й. Ты от небытия́ в бытие́ нас приве́л еси́, и отпа́дшия возста́вил еси́ па́ки, и не отступи́л еси́ вся творя́, до́ндеже нас на не́бо возве́л еси́, и Ца́рство Твое́ дарова́л еси́ бу́дущее. О сих всех благодари́м Тя и Единоро́днаго Твоего́ Сы́на, и Ду́ха Твоего́ Свята́го, о всех, и́хже ве́мы, и и́хже не ве́мы, явле́нных и нея́вленных благодея́ниих бы́вших на нас. Благодари́м Тя и о слу́жбе сей, ю́же от рук на́ших прия́ти изво́лил еси́. А́ще и предстоя́т Тебе́ ты́сящи Арха́нгелов и тмы А́нгелов, Херуви́ми и Серафи́ми шестокрила́тии, многоочи́тии, возвыша́щиися перна́тии.
Возглашение:
Побе́дную песнь пою́ще, вопию́ще, взыва́юще и глаго́люще.
Лик: Свят, свят, свят Госпо́дь Савао́ф, / испо́лнь не́бо и земля́ сла́вы Твоея́; / оса́нна в вы́шних, / благослове́н Гряды́й во и́мя Госпо́дне, / оса́нна в вы́шних.
И зде паки диакон, приим святую звездицу от святаго дискоса, творит креста образ верху его, и целовав ю́, полагает. Таже приходит, и станет на десней стране, и взем рипиду в руце, омахивает тихо со всяким вниманием и страхом, верху Святых Даров, яко не сести мухам, ни иному чесому таковому.
Священник молится:
С си́ми и мы блаже́нными Си́лами, Влады́ко человеколю́бче, вопие́м и глаго́лем: свят еси́ и пресвя́т, Ты и Единоро́дный Твой Сын, и Дух Твой Святы́й. Свят еси́ и пресвя́т, и великоле́пна сла́ва Твоя́, и́же мiр Твой та́ко возлюби́л еси́, я́коже Сы́на Твоего́ Единоро́днаго да́ти: да вся́к ве́руяй в Него́ не поги́бнет, но и́мать живо́т ве́чный. И́же прише́д, и все е́же о нас смотре́ние испо́лнив, в но́щь в ню́же предая́шеся, па́че же Сам Себе́ предая́ше за мiрски́й живо́т, прие́м хлеб во свя́тыя Своя́ и пречи́стыя и непорочныя ру́ки, благодари́в и благослови́в, освяти́в, преломи́в, даде́ святы́м Свои́м ученико́м и Апо́столом, рек:
Возглашение:
Приими́те, яди́те, сие́ есть Те́ло Мое́, е́же за вы ломи́мое во оставле́ние грехо́в.
Лик: Ами́нь.
Сему же глаголему, показует священнику диакон святый дискос, держа и орарь треми персты десницы. Подобне, и егда глаголет священник: Пи́йте от нея́ вси́: споказует диакон святый потир.
Священник тайно:
Подо́бне и ча́шу по ве́чери, глаго́ля:
Возглашение:
Пи́йте от нея́ вси, сия́ есть Кровь Моя́ Но́ваго Заве́та, я́же за вы и за мно́гия излива́емая, во оставле́ние грехо́в.
Лик: Ами́нь.
Священник молится:
Помина́юще у́бо спаси́тельную сию́ за́поведь, и вся я́же о нас бы́вшая: Крест, гроб, тридне́вное воскресе́ние, на небеса́ восхожде́ние, одесну́ю седе́ние, второ́е и сла́вное па́ки прише́ствие.
Возглашение:
Твоя́ от Твои́х, Тебе́ принося́ще, о всех и за вся.
Сему же глаголему, диакон, прелож руце крестообразне, и подъем святый дискос и святый потир, и поклонится умиленне.
Лик: Тебе́ пое́м, / Тебе́ благослови́м, / Тебе́ благодари́м, Го́споди, / и мо́лим Ти ся, Бо́же наш.
Священник же молится:
Еще́ прино́сим Ти слове́сную сию́ и безкро́вную слу́жбу, и про́сим, и мо́лим, и ми́ли ся де́ем, низпосли́ Ду́ха Твоего́ Свята́го на ны́, и на предлежа́щия Да́ры Сия́.
И диакон убо отлагает рипиду, и приходит близ ко иерею, и покланяются оба трижды пред святою трапезою, молящеся в себе и глаголюще:
Го́споди, и́же Пресвята́го Твоего́ Ду́ха в тре́тий час Апо́столом Твои́м низпосла́вый, Того́, Благи́й, не отыми́ от нас, но обнови́ нас, моля́щих Ти ся.
Диакон стих: Се́рдце чи́сто сози́жди во мне, Бо́же, и дух прав обнови́ во утро́бе мое́й.
Паки священник: Го́споди, и́же Пресвята́го Твоего́ Ду́ха:
Диакон стих: Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́.
И паки священник: Го́споди, и́же Пресвята́го Твоего́ Ду́ха:
Таже главу приклонив диакон, и показуя орарем святый хлеб, глаголет тихим гласом:
Благослови́, влады́ко, святы́й хлеб.
Священник же восклонився, знаменует святый хлеб, глаголя:
И сотвори́ у́бо хлеб сей Честно́е Те́ло Христа́ Твоего́.
Диакон: Ами́нь.
И паки диакон: Благослови́, влады́ко, святу́ю ча́шу.
И священник благословляя глаголет:
А е́же в ча́ши сей, Честну́ю Кровь Христа́ Твоего́.
Диакон: Ами́нь.
И паки диакон, показуя и обоя́ Святая, глаголет:
Благослови́, влады́ко, обоя́.
Священник же, благословляя обоя́ Святая, глаголет:
Преложи́в Ду́хом Твои́м Святы́м.
Диакон: Ами́нь, ами́нь, ами́нь.
И главу подклонив диакон священнику, глаголет:
Помяни́ мя, святы́й влады́ко, гре́шнаго.
Священник же глаголет:
Да помяне́т Тя Госпо́дь Бог во Ца́рствии Свое́м всегда́, ны́не и при́сно, и во ве́ки веко́в.
Диакон же рек: Ами́нь, преходит, на немже первее стояше месте.
Священник же молится:
Я́коже бы́ти причаща́ющимся во трезве́ние души́, во оставле́ние грехо́в, в приобще́ние Свята́го Твоего́ Ду́ха, во исполне́ние Ца́рствия Небе́снаго, в дерзнове́ние е́же к Тебе́, не в суд, или́ во осужде́ние.
Еще́ прино́сим Ти слове́сную сию́ слу́жбу, о и́же в ве́ре почи́вших, пра́отцех, отце́х, патриа́рсех, проро́цех, Апо́столех, пропове́дницех, евангели́стех, му́ченицех, испове́дницех, возде́ржницех, и о вся́ком ду́се пра́веднем в ве́ре сконча́вшемся.
И прием кадило, священник возглашает:
Изря́дно о Пресвяте́й, Пречи́стей, Преблагослове́нней, Сла́вней Влады́чице на́шей Богоро́дице и Присноде́ве Мари́и.
И кадит пред святою трапезою трижды. Диакон же кадит святую трапезу окрест и поминает яже хощет живыя и мертвыя.
Лик поет: Досто́йно есть я́ко вои́стинну / блажи́ти Тя, Богоро́дицу, / Присноблаже́нную и Пренепоро́чную / и Ма́терь Бо́га на́шего. / Честне́йшую Херуви́м / и сла́внейшую без сравне́ния Серафи́м, / без истле́ния Бо́га Сло́ва ро́ждшую, / су́щую Богоро́дицу Тя велича́ем.
Священник же молится:
О святе́м Иоа́нне Проро́це, Предте́чи и Крести́тели, о святы́х сла́вных и всехва́льных Апо́столех, о святе́м имярек, его́же и па́мять соверша́ем, и о всех святы́х Твои́х, и́хже моли́твами посети́ нас, Бо́же.
И помяни́ всех усо́пших о наде́жди воскре́сения жи́зни ве́чныя. И поминает, ихже хощет, усопших по именом.
И упоко́й их, иде́же присеща́ет свет лица́ Твоего́.
Еще́ мо́лим Тя, помяни́, Го́споди, вся́кое епи́скопство правосла́вных, пра́во пра́вящих сло́во Твоея́ и́стины, вся́кое пресви́терство, во Христе́ диа́конство и вся́кий свяще́ннический чин.
Еще́ прино́сим Ти слове́сную сию́ слу́жбу о вселе́нней, о святе́й, собо́рней и апо́стольстей Це́ркви, о и́же в чистоте́ и честне́м жи́тельстве пребыва́ющих, о Богохрани́мей стране́ на́шей, власте́х и во́инстве ея́. Да́ждь им, Го́споди, ми́рное правле́ние, да и мы в тишине́ их ти́хое и безмо́лвное житие́ поживе́м, во вся́ком благоче́стии и чистоте́.
И по пении стиха, священник возглашает:
В пе́рвых помяни́, Го́споди, вели́каго господи́на и отца́ на́шего имярек, Святе́йшаго Патриа́рха Моско́вскаго и всея́ Руси́, и господи́на на́шего преосвяще́ннаго имярек, митрополи́та (или архиепи́скопа, или епи́скопа, егоже есть область), и́хже да́руй святы́м Твои́м це́рквам, в ми́ре, це́лых, честны́х, здра́вых, долгоде́нствующих, пра́во пра́вящих сло́во Твоея́ и́стины.
И певцы поют: И всех, и вся.
Священник молится:
Помяни́ Го́споди град сей, в не́мже живе́м, (или весь сию́, в не́йже живе́м, или оби́тель сию́, в не́йже живе́м), и вся́кий град и страну́, и ве́рою живу́щих в них.
Помяни́, Го́споди, пла́вающих, путеше́ствующих, неду́гующих, стра́ждущих, плене́нных, и спасе́ние их.
Помяни́, Го́споди, плодонося́щих и добротворя́щих во святы́х Твои́х це́рквах, и помина́ющих убо́гия, и на вся ны ми́лости Твоя́ низпосли́.
И поминает по именам, ихже хощет, живых.
Возглашение:
И даждь нам еди́неми усты́ и еди́нем се́рдцем сла́вити и воспева́ти пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Священник, обращься ко дверем и благословляя, глаголет:
И да бу́дут ми́лости вели́каго Бо́га и Спа́са на́шего Иису́са Христа́ со все́ми ва́ми.
Лик: И со ду́хом твои́м.
Диакон, прием время от священника, исходит, и став на обычном месте, глаголет:
Вся святы́я помяну́вше, па́ки и па́ки ми́ром Го́споду помо́лимся.
Лик: Го́споди, поми́луй.
О принесе́нных и освяще́нных Честны́х Даре́х, Го́споду помо́лимся.
Лик: Го́споди, поми́луй.
Я́ко да человеколю́бец Бог наш, прие́м я́ во святы́й и пренебе́сный и мы́сленный Свой же́ртвенник, в воню́ благоуха́ния духо́внаго, возниспо́слет нам Боже́ственную благода́ть и дар Свята́го Ду́ха, помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Дне всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны, и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Соедине́ние ве́ры и прича́стие Свята́го Ду́ха испроси́вше, са́ми себе́, и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник же молится:
Тебе́ предлага́ем живо́т наш весь и наде́жду, Влады́ко человеколю́бче, и про́сим, и мо́лим, и ми́ли ся де́ем, сподо́би нас причасти́тися Небе́сных Твои́х и стра́шных Та́ин, сея́ Свяще́нныя и Духо́вныя Трапе́зы, с чи́стою со́вестию, во оставле́ние грехо́в, в проще́ние согреше́ний, во обще́ние Ду́ха Свята́го, в насле́дие Ца́рствия Небе́снаго, в дерзнове́ние е́же к Тебе́, не в суд или́ во осужде́ние.
Священник возглашает:
И сподо́би нас, Влады́ко, со дерзнове́нием, неосужде́нно сме́ти призыва́ти Тебе́, Небе́снаго Бо́га Отца́, и глаго́лати.
Людие: О́тче наш, И́же еси́ на небесе́х, да святи́тся и́мя Твое́, да прии́дет Ца́рствие Твое́, да бу́дет во́ля Твоя́, я́ко на небеси́ и на земли́. Хлеб наш насу́щный да́ждь нам днесь; и оста́ви нам до́лги на́ша, я́коже и мы оставля́ем должнико́м на́шим; и не введи́ нас во искуше́ние, но изба́ви нас от лука́ваго.
Священник:
Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Таже: Мир всем.
Лик: И ду́хови твоему́.
Диакон: Главы́ ва́ша Го́сподеви приклони́те.
Лик: Тебе́, Го́споди.
Священник молится:
Благодари́м Тя, Царю́ неви́димый, и́же неисче́тною Твое́ю си́лою вся соде́тельствовал еси́, и мно́жеством ми́лости Твоея́ от небытия́ в бытие́ вся приве́л еси́. Сам, Влады́ко, с небесе́ при́зри на подкло́ньшия Тебе́ главы́ своя́, не бо подклони́ша пло́ти и кро́ви, но Тебе́ стра́шному Бо́гу. Ты у́бо Влады́ко, предлежа́щая всем нам во благо́е изравня́й, по коего́ждо свое́й потре́бе: пла́вающим спла́вай, путеше́ствующим спутеше́ствуй, неду́гующия исцели́, Врачу́ душ и теле́с.
Возглашение:
Благода́тию, и щедро́тами, и человеколю́бием Единоро́днаго Сы́на Твоего́, с Ни́мже благослове́н еси́, со Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Священник же молится:
Вонми́, Го́споди Иису́се Христе́ Бо́же наш, от свята́го жили́ща Твоего́, и от престо́ла сла́вы Ца́рствия Твоего́, и прииди́ во е́же освяти́ти нас, и́же горе́ со Отце́м седя́й, и зде нам неви́димо спребыва́яй. И сподо́би держа́вною Твое́ю руко́ю препода́ти нам Пречи́стое Те́ло Твое́ и Честну́ю Кровь, и на́ми всем лю́дем.
Сей молитве глаголемей, диакон, стояй пред святыми дверьми, опоясуется орарем крестовидно. Таже покланяется священник, подобне и диакон, на немже стоит месте, глаголюща тайно, трижды:
Бо́же, очи́сти мя, гре́шнаго, и поми́луй мя.
Егда же видит диакон священника простирающа руце, и прикасающася Святому Хлебу, во еже сотворити святое возношение, возглашает:
Во́нмем.
Священник же, вознося Святый Хлеб, возглашает:
Свята́я святы́м.
Лик: Еди́н свят, / еди́н Госпо́дь, / Иису́с Христо́с, / во сла́ву Бо́га Отца́. / Ами́нь.
И поют лицы киноник дне, или святаго. Диакон же входит во святый олтарь, и став одесную священника, глаголет:
Раздроби́, влады́ко, Святы́й Хлеб.
Священник же, раздробляя и́ на четыре части, со вниманием и благоговением глаголет:
Раздробля́ется и разделя́ется А́гнец Бо́жий, раздробля́емый и неразделя́емый, всегда́ ядо́мый и никогда́же иждива́емый, но причаща́ющияся освяща́яй.
О раздроблении Святаго Агнца:
Подобает тебе ведати, о иерее, яко раздробляя Святый Агнец, полагай части крестным знамением долу ко святому дискосу, закланием же горе́, якоже прежде, егда закалашеся. VIСУС убо полагай на вышней стране святаго дискоса, яже есть на востоце. ХРИСТОС же, от долу, еже есть на западе, а еже НИ, от северныя страны, КА же, с полуденныя страны, якоже зде изобразися. VIСУС, убо часть взем, исполняй святую Чашу. ХРИСТОС же, часть, раздробляй священником и диаконом. Тыя же две части святыя, еже НИ, и еже КА, причастником да раздробляеши на части малыя, елико будет довольно по разсмотрению твоему. А от части Пресвятыя Богородицы, или девятих Чинов святых, или иных елико во святем дискосе суть, никакоже кого да причастиши, точию от двою частию, оставшею Святаго Агнца, да причащаеши. К томуже тебе ведомо будет и о сем, яко егда растворяеши святым укропцем Божественную Кровь Владычню, тогда да вливаеши с разсмотрением, елико быти довольно всем хотящим причаститися. Такожде и от вина и воды, егда прободаеши Святый Агнец, тогда да вливаеши толико, елико быти довольно всем: последи же никакоже что да вливаеши, но точию от растворения единою, еже на Свята́я святы́м, и тако причащай всех от сих.
Диакон же, показуя орарем святый потир, глаголет:
Испо́лни, влады́ко, святы́й поти́р.
Священник же взем горе́ лежащую частицу, яже VIСУС, творит с нею крест верху святаго потира, глаголя:
Исполне́ние Ду́ха Свята́го.
И тако влагает во святый потир.
Диакон: Ами́нь.
И приемля теплоту, глаголет ко священнику:
Благослови́, влады́ко, теплоту́.
Священник же благословляет, глаголя:
Благослове́нна теплота́ святы́х Твои́х всегда́, ны́не и при́сно, и во ве́ки веко́в. Ами́нь.
И диакон вливает, елико довольно, крестообразно внутрь святаго потира, глаголя:
Теплота́ ве́ры испо́лнь Ду́ха Свята́го. Ами́нь.
И отставив теплоту, стоит мало подале.
Священник же глаголет:
Диа́коне, приступи́.
И пришед диакон творит поклон благоговейно, прося прощения. Священник же, держа Святый Хлеб, дает диакону. И целовав диакон подающую ему руку, приемлет Святый Хлеб, глаголя:
Препода́ждь ми, влады́ко, Честно́е и Свято́е Те́ло Го́спода и Бо́га и Спа́са на́шего Иису́са Христа́.
Священник же глаголет:
Имярек, священнодиа́кону, преподае́тся честно́е и свято́е и пречи́стое Те́ло Го́спода и Бо́га и Спа́са на́шего Иису́са Христа́, во оставле́ние грехо́в его́ и в жизнь ве́чную.
И отходит созади святыя трапезы, приклонив главу, и молится, яко и священник, глаголя:
Ве́рую, Го́споди, и испове́дую, я́ко Ты еси́ вои́стинну Христо́с, Сын Бо́га жива́го, прише́дый в мир гре́шныя спасти́, от ни́хже пе́рвый есмь аз. Еще́ ве́рую, я́ко сие́ есть са́мое пречи́стое Те́ло Твое́, и сия́ есть са́мая честна́я Кровь Твоя́. Молю́ся у́бо Тебе́: поми́луй мя и прости́ ми прегреше́ния моя́, во́льная и нево́льная, я́же сло́вом, я́же де́лом, я́же ве́дением и неве́дением, и сподо́би мя неосужде́нно причастити́ся пречи́стых Твои́х Та́инств, во оставле́ние грехо́в и в жизнь ве́чную. Ами́нь.
Се приступа́ю к Боже́ственному Причаще́нию. Соде́телю, да не опали́ши мя приобще́нием: Огнь бо еси́, недосто́йныя попаля́яй. Но у́бо очи́сти мя от вся́кия скве́рны.
Ве́чери Твоея́ та́йныя днесь, Сы́не Бо́жий, / прича́стника мя приими́; / не бо враго́м Твои́м та́йну пове́м, ни лобза́ния Ти дам, я́ко Иу́да, / но я́ко разбо́йник испове́даю Тя: / помяни́ мя, Го́споди, во Ца́рствии Твое́м.
Боготворя́щую Кровь ужасни́ся челове́че, зря, Огнь бо есть, недосто́йныя попаля́яй. Боже́ственное Те́ло и обожа́ет мя и пита́ет: Обожа́ет дух, ум же пита́ет стра́нно.
Таже тропари:
Услади́л мя еси́ любо́вию, Христе́, / и измени́л мя еси́ Боже́ственным Твои́м раче́нием; / но попали́ огне́м невеще́ственным грехи́ моя́, / и насы́титися е́же в Тебе́ наслажде́ния сподо́би: / да лику́я возвелича́ю, Бла́же, два прише́ствия Твоя́.
Во све́тлостех Святы́х Твои́х ка́ко вни́ду, недосто́йный? / А́ще бо дерзну́ совни́ти в черто́г, оде́жда мя облича́ет, я́ко несть бра́чна, / и свя́зан изве́ржен бу́ду от А́нгелов. / Очи́сти, Го́споди, скве́рну души́ моея́, / и спаси́ мя, я́ко Человеколю́бец.
Таже молитву:
Влады́ко Человеколю́бче, Го́споди Иису́се Христе́ Бо́же мой, да не в суд ми бу́дут Свята́я сия, за е́же недосто́йну ми бы́ти: но во очище́ние и освяще́ние души́ же и те́ла, и во обруче́ние бу́дущия жи́зни и Ца́рствия. Мне же, еже прилепля́тися Бо́гу, бла́го есть, полага́ти во Го́споде упова́ние спасе́ния моего́.
И паки: Ве́чери Твоея́ та́йныя днесь, Сы́не Бо́жий, / прича́стника мя приими́; / не бо враго́м Твои́м та́йну пове́м, / ни лобза́ния Ти дам, я́ко Иу́да, / но я́ко разбо́йник испове́даю Тя: / помяни́ мя, Го́споди, во Ца́рствии Твое́м.
Подобне взем и священник едину частицу Святаго Хлеба, глаголет:
Честно́е и пресвято́е Те́ло Го́спода и Бо́га и Спа́са на́шего Иису́са Христа́ преподае́тся мне, имярек, свяще́ннику, во оставле́ние грехо́в мои́х и в жизнь ве́чную.
И приклонив главу молится, глаголя:
Ве́рую, Го́споди, и испове́дую, я́ко Ты еси́ вои́стинну Христо́с, Сын Бо́га жива́го, прише́дый в мир гре́шныя спасти́, от ни́хже пе́рвый есмь аз. Еще́ ве́рую, я́ко сие́ есть са́мое пречи́стое Те́ло Твое́, и сия́ есть са́мая честна́я Кровь Твоя́. Молю́ся у́бо Тебе́: поми́луй мя и прости́ ми прегреше́ния моя́, во́льная и нево́льная, я́же сло́вом, я́же де́лом, я́же ве́дением и неве́дением, и сподо́би мя неосужде́нно причастити́ся пречи́стых Твои́х Та́инств, во оставле́ние грехо́в и в жизнь ве́чную. Ами́нь.
Таже: Ве́чери Твоея́ та́йныя днесь, Сы́не Бо́жий, / прича́стника мя приими́; / не бо враго́м Твои́м та́йну пове́м, ни лобза́ния Ти дам, я́ко Иу́да, / но я́ко разбо́йник испове́даю Тя: / помяни́ мя, Го́споди, во Ца́рствии Твое́м.
Да не в суд или́ во осужде́ние бу́дет мне причаще́ние Святы́х Твои́х Та́ин, Го́споди, но во исцеле́ние души́ и те́ла.
И тако причащаются в руках держимаго со страхом и всяцем утверждением. Таже священник восклонься приемлет обема рукама с покровцем святый потир и причащается трижды из него, глаголя:
Честны́я и святы́я Кро́ве Го́спода и Бо́га и Спа́са на́шего Иису́са Христа́, причаща́юся аз, раб Бо́жий, свяще́нник имярек, во оставле́ние грехо́в мои́х и в жизнь ве́чную. Ами́нь.
И тако свои устне и край священнаго потира в руку держимым платом отер, глаголет:
Се прикосну́ся устна́м мои́м, и оты́мет беззако́ния моя́, и грехи́ моя́ очи́стит.
Таже призывает диакона, глаголя:
Диа́коне, приступи́.
И диакон приходит и покланяется единою, глаголя:
Се прихожду́ к безсме́ртному Царю́ и Бо́гу на́шему. И: Препода́ждь ми, влады́ко, честну́ю и святу́ю Кровь Го́спода и Бо́га и Спа́са на́шего Иису́са Христа́.
И священник глаголет:
Причаща́ется раб Бо́жий, диа́кон имярек, честны́я и святы́я Кро́ве Го́спода и Бо́га и Спа́са на́шего Иису́са Христа́, во оставле́ние грехо́в свои́х и в жизнь ве́чную.
Причастившуся же диакону, глаголет священник:
Се прикосну́ся устна́м твои́м, и оты́мет беззако́ния твоя́, и грехи́ твоя́ очи́стит.
Зри. Подобает ведати, яко аще суть хотящии причащатися святых таин, раздробляет священник две части Святаго Агнца оставшия, еже НИ, и еже КА, на малыя частицы, яко быти всем причастником довольно, и тако влагает их во святую чашу.
И покрывает святый потир покровцем, подобне и на святый дискос возлагает звездицу и покровцы. Таже глаголет молитву:
Благодари́м Тя, Влады́ко человеколю́бче, Благоде́телю душ на́ших, я́ко и в настоя́щий день сподо́бил еси́ нас небе́сных Твои́х и безсме́ртных Та́инств. Испра́ви наш путь, утверди́ ны во стра́се Твое́м вся, соблюди́ наш живо́т, утверди́ на́ша стопы́, моли́твами и моле́ньми сла́вныя Богоро́дицы и Присноде́вы Мари́и, и всех святы́х Твои́х.
И тако отверзаются двери святаго олтаря. И диакон, поклонився единою, приемлет потир с благоговением, и приходит во двери, и вознося святый потир, показует и́ людем, глаголя:
Со стра́хом Бо́жиим и ве́рою приступи́те.
Лик: Благослове́н Гряды́й во и́мя Госпо́дне, Бог Госпо́дь и яви́ся нам.
Таже приступают хотящии причащатися. И идут един по единому, и покланяются со всяцем умилением и страхом, согбенне руце к персем имуще, таже приемлет кийждо Божественныя Тайны.
Священник же, причащая его, глаголет:
Причаща́ется раб Бо́жий, имярек, честна́го и свята́го Те́ла и Кро́ве Го́спода и Бо́га и Спа́са на́шего Иису́са Христа́, во оставле́ние грехо́в свои́х и в жизнь ве́чную.
И диакон отирает ему устне платом. И целует причастивыйся святую чашу, и поклонився отходит.
И тако причащаются вси.
По причащении же, входит иерей во святый олтарь, и поставляет Святая на святем престоле.
Тогда прием диакон святый дискос верху святаго потира и глаголя воскресныя песни сия:
Воскресе́ние Христо́во ви́девше, / поклони́мся Свято́му Го́споду Иису́су, / еди́ному безгре́шному, / Кресту́ Твоему́ покланя́емся, Христе́, / и свято́е Воскресе́ние Твое́ пое́м и сла́вим: / Ты бо еси́ Бог наш, / ра́зве Тебе́ ино́го не зна́ем, / и́мя Твое́ имену́ем. / Прииди́те вси ве́рнии, / поклони́мся Свято́му Христо́ву Воскресе́нию: / се бо прии́де Кресто́м ра́дость всему́ ми́ру. / Всегда́ благословя́ще Го́спода, / пое́м Воскресе́ние Его́: / распя́тие бо претерпе́в, / сме́ртию смерть разруши́.
Свети́ся, свети́ся, / но́вый Иерусали́ме: / сла́ва бо Госпо́дня / на тебе́ возсия́. / Лику́й ны́не / и весели́ся, Сио́не. / Ты же, Чи́стая, красу́йся, Богоро́дице, / о воста́нии Рождества́ Твоего́.
О Па́сха ве́лия и свяще́ннейшая, Христе́! / О му́дросте, и Сло́ве Бо́жий, и си́ло! / Подава́й нам и́стее Тебе́ причаща́тися, / в невече́рнем дни Ца́рствия Твоего́.
Отирает святою гу́бою зело добре, со вниманием и благоговением, глаголя словеса сия:
Отмы́й, Го́споди, грехи́ помина́вшихся зде́ Кро́вию Твое́ю Честно́ю, моли́твами святы́х Твои́х.
Священник же благословляет люди, возглашая:
Спаси́, Бо́же, лю́ди Твоя́, и благослови́ достоя́ние Твое́.
Лик же поет: Ви́дехом свет и́стинный, / прия́хом Ду́ха Небе́снаго, / обрето́хом ве́ру и́стинную, / неразде́льней Тро́ице покланя́емся, / Та бо нас спасла́ есть.
И обращается священник ко святей трапезе и кадит трижды, глаголя в себе:
Вознеси́ся на Небеса́, Бо́же, и по всей земли́ сла́ва Твоя́.
Таже взем священник святый дискос, возлагает на главу диакона, и диакон прием и́ со благоговением, зря вне к дверем, ничтоже глаголя, отходит в предложение и поставляет и́. Священник же, поклонився, и прием святый потир, и обращся ко дверем, зря на люди, глаголет тайно:
Благослове́н Бог наш:
И возгласно:
Всегда́, ны́не и при́сно, и во ве́ки веко́в.
И отходит ко святому предложению и поставляет тамо Святая.
Лик: Ами́нь.
Да испо́лнятся уста́ на́ша / хвале́ния Твоего́ Го́споди, / я́ко да пое́м сла́ву Твою́, / я́ко сподо́бил еси́ нас причасти́тися / Святы́м Твои́м, Боже́ственным, безсме́ртным и животворя́щим Та́йнам, / соблюди́ нас во Твое́й святы́ни / весь день поуча́тися пра́вде Твое́й. / Аллилу́иа, аллилу́иа, аллилу́иа.
И изшед диакон северною дверию, и став на обычном месте, глаголет:
Про́сти прии́мше Боже́ственных, святы́х, пречи́стых, безсме́ртных, небе́сных и животворя́щих, стра́шных Христо́вых Та́ин, досто́йно благодари́м Го́спода.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
День весь соверше́н, свят, ми́рен и безгре́шен испроси́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Иерей глаголет молитву:
Благодари́м Тя, Влады́ко человеколю́бче, Благоде́телю душ на́ших, я́ко и в настоя́щий день сподо́бил еси́ нас небе́сных Твои́х и безсме́ртных Та́инств. Испра́ви наш путь, утверди́ ны во стра́се Твое́м вся, соблюди́ наш живо́т, утверди́ на́ша стопы́, моли́твами и моле́ньми сла́вныя Богоро́дицы и Присноде́вы Мари́и, и всех святы́х Твои́х.
Иерей же, согнув антиминс и прямо держа Евангелие, творит над ним крест.
Возглашает:
Я́ко Ты еси́ освяще́ние на́ше, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Иерей: С ми́ром изы́дем.
Лик: О и́мени Госпо́дни.
Диакон: Го́споду помо́лимся.
Лик: Го́споди, поми́луй.
Молитва заамвонная возгласно:
Благословля́яй благословя́щия Тя, Го́споди, и освяща́яй на Тя упова́ющия, спаси́ лю́ди Твоя́ и благослови́ достоя́ние Твое́, исполне́ние Це́ркве Твоея́ сохрани́, освяти́ лю́бящия благоле́пие до́му Твоего́: Ты тех возпросла́ви Боже́ственною Твое́ю си́лою, и не оста́ви нас, упова́ющих на Тя. Мир мiрови Твоему́ да́руй, це́рквам Твои́м, свяще́нником, во́инству и всем лю́дем Твои́м. Я́ко вся́кое дая́ние бла́го, и всяк дар соверше́н свы́ше есть, сходя́й от Тебе́ Отца́ све́тов, и Тебе́ сла́ву, и благодаре́ние, и поклоне́ние возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Молитве же глаголемей, диакон стоит на десней стране пред образом Владыки Христа, держа орарь свой, главу приклонь, до совершения молитвы. Сей же скончавшейся, священник убо входит святыми дверьми, и отшед в предложение, глаголет настоящую молитву:
Молитва, глаголемая внегда потребити Святая:
Исполне́ние зако́на и проро́ков Сам сый Христе́ Бо́же наш, испо́лнивый все оте́ческое смотре́ние, испо́лни ра́дости и весе́лия сердца́ на́ша, всегда́, ны́не и при́сно, и во ве́ки веко́в.
Таже: Бу́ди и́мя Госпо́дне: трижды.
И псалом 33: Благословлю́ Го́спода:
Зри. Диакон же, вшед северною страною, потребляет Святая со страхом, и со всяким утверждением.
Священник же изшед, дает людем антидор. По скончании же псалма, и раздаянии антидора, глаголет:
Благослове́ние Госпо́дне на ва́с, Того́ благода́тию и человеколю́бием, всегда́, ны́не и при́сно, и во ве́ки веко́в.
Лик: Ами́нь.
Священник: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не: Го́споди, поми́луй, трижды. Благослови́.
Священник глаголет отпуст. Аще убо есть неделя:
Воскресы́й из ме́ртвых:
Аще ли же ни:
Христо́с, и́стинный Бог наш, моли́твами Пречи́стыя Своея́ Ма́тере (и прочая), и́же во святы́х отца́ на́шего Иоа́нна, архиепи́скопа Константи́на гра́да, Златоу́стаго, и (святаго имярек, егоже есть храм и его же есть день), и всех святы́х, поми́лует и спасе́т нас, я́ко благ и человеколю́бец.
Лик многолетствует Патриарха.
Священник же, вшед во святый олтарь, глаголет благодарственныя молитвы (стр. PAGEREF _Ref212690772 \h 93 08D0C9EA79F9BACE118C8200AA004BA90B02000000080000000E0000005F005200650066003200310032003600390030003700370032000000 ).
Таже Ны́не отпуща́еши: Трисвятое. И по О́тче наш:
Отпустительный тропарь, глас 8:
Уст твои́х, я́коже све́тлость огня́, / возсия́вши благода́ть, вселе́нную просвети́; / не сребролю́бия ми́рови сокро́вища сниска́, / высоту́ нам смиренному́дрия показа́, / но твои́ми словесы́ наказу́я, о́тче Иоа́нне Златоу́сте, / моли́ Сло́ва Христа́ Бо́га спасти́ся душа́м на́шим.
Слава, кондак, глас 6. Подобен: Е́же о нас:
От Небе́с прия́л еси́ Боже́ственную благода́ть, / и твои́ми устна́ми вся учи́ши / покланя́тися в Тро́ице Еди́ному Бо́гу, / Иоа́нне Златоу́сте всеблаже́нне, преподо́бне, досто́йно хва́лим тя: / еси́ бо наста́вник, я́ко Боже́ственная явля́я.
И ныне, Богородичен:
Предста́тельство христиа́н непосты́дное, / хода́тайство ко Творцу́ непрело́жное, / не пре́зри гре́шных моле́ний гла́сы, / но предвари́, я́ко Блага́я, на по́мощь нас, ве́рно зову́щих Ти: / ускори́ на моли́тву и потщи́ся на умоле́ние, / предста́тельствующи при́сно, Богоро́дице, чту́щих Тя.
Или, аще хощеши, рцы и дню тропарь.
Го́споди, поми́луй, 12. Честне́йшую: Сла́ва, и ны́не:
И творит отпуст, и совлачится священныя одежды.
Потребившу же диакону Святая со всяцем опасением, яко ничему от зело дробнейших пасти крупиц, или остатися, налияв во святую чашу от вина и воды, и потребив, и сопрятав губою всю мокроту́, таже слагает святыя сосуды вкупе, и обвязав их, полагает на обычнем месте, глаголя: Ны́не отпуща́еши: и прочая, якоже и священник. И омывает руки на обычнем месте, и поклонившеся вкупе со священником, творят отпуст, и благодаряще Бога о всех, исходят.
Конец Божественныя Литургии святаго Иоанна Златоустаго.
Молитвы по святем причащении 
Егда получиши добраго причащения животворящих Таинственных Дарований, воспой абие, благодари вельми, и сия тепле от души Богу глаголи:
Сла́ва Тебе́, Бо́же. Сла́ва Тебе́, Бо́же. Сла́ва Тебе́, Бо́же.
Таже благодарственную сию молитву:
Благодарю́ Тя, Го́споди Бо́же мой, яко не отри́нул мя еси́ гре́шнаго, но о́бщника мя бы́ти святы́нь Твои́х сподо́бил еси́. Благодарю́ Тя, я́ко мене́ недосто́йнаго причасти́тися пречи́стых Твои́х и небе́сных Даро́в сподо́бил еси́. Но Влады́ко Человеколю́бче, нас ра́ди уме́рый же и воскресы́й, и дарова́вый нам стра́шная сия́ и животворя́щая Та́инства, во благодея́ние и освяще́ние душ и теле́с на́ших, даждь бы́ти сим и мне во исцеле́ние души́ же и те́ла, во отгна́ние вся́каго сопроти́внаго, в просвеще́ние о́чию се́рдца моего́, в мир душе́вных мои́х сил, в ве́ру непосты́дну, в любо́вь нелицеме́рну, во исполне́ние прему́дрости, в соблюде́ние за́поведей Твои́х, в приложе́ние Боже́ственныя Твоея́ благода́ти, и Твоего́ Ца́рствия присвое́ние, да во святы́ни Твое́й те́ми сохраня́емь, Твою́ благода́ть помина́ю всегда́, и не ктому́ себе́ живу́, но Тебе́, на́шему Влады́це и Благоде́телю; и та́ко сего́ жития́ изше́д о наде́жди живота́ ве́чнаго, в присносу́щный дости́гну поко́й, иде́же пра́зднующих глас непреста́нный, и безконе́чная сла́дость зря́щих Твоего́ лица́ добро́ту неизрече́нную. Ты бо еси́ и́стинное жела́ние, и неизрече́нное весе́лие лю́бящих Тя, Христе́ Бо́же наш, и Тя пое́т вся тварь во ве́ки. Ами́нь.
Великаго Василия, 2:
Влады́ко Христе́ Бо́же, Царю́ веко́в и Соде́телю всех, благодарю́ Тя о всех, я́же ми еси́ по́дал благи́х, и о причаще́нии пречи́стых и животворя́щих Твои́х Та́инств. Молю́ у́бо Тя, Бла́же и Человеколю́бче: сохрани́ мя под кро́вом Твои́м, и в се́ни крилу́ Твое́ю. И да́руй ми чи́стою со́вестию, да́же до после́дняго моего́ издыха́ния, досто́йно причаща́тися Святы́нь Твои́х, во оставле́ние грехо́в и в жизнь ве́чную. Ты бо еси́ хлеб живо́тный, исто́чник святы́ни, пода́тель благи́х, и Тебе́ сла́ву возсыла́ем, со Отце́м и Святы́м Ду́хом, ны́не и при́сно, и во ве́ки веко́в. Ами́нь.
Метафраста, по стихом, 3:
Да́вый пи́щу мне плоть Твою́ во́лею, огнь сый и опаля́яй недосто́йныя, да не опали́ши мене́, Соде́телю мой; па́че же пройди́ во у́ды моя́, во вся соста́вы, во утро́бу, в се́рдце. Попали́ те́рние всех мои́х прегреше́ний. Ду́шу очи́сти, освяти́ помышле́ния. Соста́вы утверди́ с костьми́ вку́пе. Чувств просвети́ просту́ю пятери́цу. Всего́ мя спригвозди́ стра́ху Твоему́. При́сно покры́й, соблюди́ же, и сохрани́ мя от вся́каго де́ла и сло́ва душетле́ннаго. Очи́сти, и омы́й, и украси́ мя: удобри́, вразуми́, и просвети́ мя. Покажи́ мя Твое́ селе́ние еди́наго Ду́ха, и не ктому́ селе́ние греха́. Да я́ко Твоего́ до́му вхо́дом причаще́ния, я́ко огня́ мене́ бежи́т всяк злоде́й, вся́ка страсть. Моли́твенники Тебе́ приношу́ вся святы́я, чинонача́лия же безпло́тных, Предте́чу Твоего́, прему́дрыя Апо́столы, к сим же Твою́ нескве́рную, чи́стую Ма́терь, и́хже мольбы́, Благоутро́бне, приими́, Христе́ мой, и сы́ном све́та соде́лай Твоего́ служи́теля. Ты бо еси́ освяще́ние, и Еди́ный на́ших, Бла́же, душ и све́тлость, и Тебе́ лепоподо́бно я́ко Бо́гу и Влады́це сла́ву вси возсыла́ем на всяк день.
Молитва иная:
Те́ло Твое́ Свято́е, Го́споди Иису́се Христе́ Бо́же наш, да бу́дет ми в живо́т ве́чный, и Кровь Твоя́ Честна́я во оставле́ние грехо́в: бу́ди же ми благодаре́ние сие́ в ра́дость, здра́вие и весе́лие; в стра́шное же и второ́е прише́ствие Твое́ сподо́би мя, гре́шнаго, ста́ти одесну́ю сла́вы Твоея́, моли́твами Пречи́стыя Твоея́ Ма́тери, и всех святы́х.
Молитва иная, ко Пресвятой Богородице:
Пресвята́я Влады́чице Богоро́дице, све́те помраче́нныя моея́ души́, наде́ждо, покро́ве, прибе́жище, утеше́ние, ра́дование мое́, благодарю́ Тя, я́ко сподо́била мя еси́ недосто́йнаго, прича́стника бы́ти Пречи́стаго Те́ла, и Честны́я Кро́ве Сы́на Твоего́. Но ро́ждшая И́стинный Свет, просвети́ моя́ у́мныя о́чи се́рдца; Я́же Исто́чник безсме́ртия ро́ждшая, оживотвори́ мя умерщвле́ннаго грехо́м; Я́же ми́лостиваго Бо́га любоблагоутро́бная Ма́ти, поми́луй мя, и даждь ми умиле́ние, и сокруше́ние в се́рдце мое́м, и смире́ние в мы́слех мои́х, и воззва́ние в плене́ниих помышле́ний мои́х; и сподо́би мя до после́дняго издыха́ния, неосужде́нно приима́ти Пречи́стых Та́ин освяще́ние во исцеле́ние души́ же и те́ла. И пода́ждь ми сле́зы покая́ния и испове́дания, во е́же пе́ти и сла́вити Тя во вся дни живота́ моего́, я́ко благослове́нна и препросла́вленна еси́ во ве́ки. Ами́нь.
Конец молитв по святем причащении.
Божественная служба иже во святых отца нашего Василия Великаго, архиепископа Кесарии Каппадокийския 
Веждь, яко сия Божественная Литургия Великаго Василия не всегда поется, но во время учиненное, сиречь, в неделях Великия Четыредесятницы, (кроме недели Ваий) и во святый Великий Четверток, и в Великую Субботу, и в навечерии Рождества Христова, и Богоявлений, и в день праздника святаго Василия. Сказание же и устав сего священнодействия тожде есть, еже и святаго Иоанна Златоустаго.
Диакон, став на амвоне, возглашает:
Благослови́, влады́ко.
Священник глаголет возгласно:
Благослове́но Ца́рство Отца́ и Сы́на и Свята́го Ду́ха, ны́не и при́сно, и во ве́ки веко́в.
Лик: Ами́нь.
Диакон глаголет ектению (аще несть диакона, сам иерей):
Диакон: Ми́ром Го́споду помо́лимся.
Лик: Го́споди, поми́луй.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), честне́м пресви́терстве, во Христе́ диа́констве и о всем при́чте и лю́дех, Го́споду помо́лимся.
Лик: Го́споди, поми́луй.
О Богохрани́мей стране́ на́шей, власте́х и во́инстве ея́, Го́споду помо́лимся.
Лик: Го́споди, поми́луй.
О гра́де сем, (или о ве́си сей, или о святе́й оби́тели сей), вся́ком гра́де, стране́ и ве́рою живу́щих в ни́х, Го́споду помо́лимся.
Лик: Го́споди, поми́луй.
О бла́горастворе́нии возду́хов, о изоби́лии плодо́в земны́х и вре́менех ми́рных, Го́споду помо́лимся.
Лик: Го́споди, поми́луй.
О пла́вающих, путеше́ствующих, неду́гующих, стра́ждущих, плене́нных и о спасе́нии их, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва перваго антифона тайно глаголется от иерея:
Го́споди Бо́же наш, Его́же держа́ва несказа́нна и сла́ва непостижи́ма, Его́же ми́лость безме́рна и человеколю́бие неизрече́нно. Сам, Влады́ко, по благоутро́бию Твоему́, при́зри на ны и на святы́й храм сей, и сотвори́ с на́ми и моля́щимися с на́ми, богатыя ми́лости Твоя́ и щедро́ты Твоя́.
Возглас:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
По ектении, лик поет первый антифон, изобразительная, рекше: Благослови́, душе́ моя́, Го́спода:
И прочая по чину. Священнику глаголющу молитву тайно во олтари, в то время диакон глаголет вне олтаря ектению.
Аще же несть диакона, священник по молитве и по возгласе глаголет ектению:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник глаголет молитву втораго антифона:
Го́споди Бо́же наш, спаси́ лю́ди Твоя́ и благослови́ достоя́ние Твое́, исполне́ние Це́ркве Твоея́ сохрани́, освяти́ лю́бящия благоле́пие до́му Твоего́. Ты те́х воспросла́ви Боже́ственною Твое́ю си́лою и не оста́ви нас, упова́ющих на Тя.
Возглас:
Я́ко Твоя́ держа́ва и Твое́ есть Ца́рство и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
По 2-й ектении поет лик вторый антифон, изобразительная.
Диакон глаголет:
Па́ки и па́ки, ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва третияго антифона:
И́же о́бщия сия́ и согла́сныя дарова́вый нам моли́твы, и́же и двема́ или́ трем согласу́ющимся о и́мени Твое́м проше́ния пода́ти обеща́вый, Сам и ны́не раб Твои́х проше́ния к поле́зному испо́лни, подая́ нам и в настоя́щем ве́це позна́ние Твоея́ и́стины, и в бу́дущем живо́т ве́чный да́руя.
Возглас:
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Зде отверзаются двери на малый вход.
Певаему же третиему антифону от певцев, или Блаженнам, аще есть неделя, егда приидут на Славу, священник и диакон, ставше пред святою трапезою, творят поклоны три. Таже прием священник святое Евангелие, дает диакону, и идут от десныя страны созади престола, и тако изшедше северною страною, предыдущим им лампадам, творят малый вход, и ставше на обычном месте, приклоняют оба главы.
Диакон: Го́споду помо́лимся.
Лик: Го́споди, поми́луй.
И глаголет священник молитву входа тайно.
Молитва входа святаго Евангелия втай:
Влады́ко Го́споди Бо́же наш, уста́вивый на небесе́х чи́ны и во́инства А́нгел и Арха́нгел в служе́ние Твоея́ сла́вы, сотвори́ со вхо́дом нашим вхо́ду святы́х А́нгелов бы́ти, сослужа́щих нам, и сославосло́вящих Твою́ бла́гость.
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
По сем творят вход, диакон глаголет:
Прему́дрость, про́сти.
И входят во святый олтарь. Егда же глаголют тропари cвященник глаголет молитву Трисвятаго:
Бо́же Святы́й, и́же во святы́х почива́яй, и́же трисвяты́м гла́сом от Серафи́мов воспева́емый и от Херуви́мов славосло́вимый, и от вся́кия Небе́сныя Си́лы покланя́емый, и́же от небытия́ во е́же бы́ти приведы́й вся́ческая, созда́вый челове́ка по о́бразу Твоему́ и по подо́бию, и вся́ким Твои́м дарова́нием украси́вый, дая́й прося́щему прему́дрость и ра́зум, и не презира́яй согреша́ющаго, но полага́яй на спасе́ние покая́ние, сподо́бивый нас, смире́нных и недосто́йных раб Твои́х, и в час сей ста́ти пред сла́вою свята́го Твоего́ же́ртвенника, и до́лжное Тебе́ поклоне́ние и славосло́вие приноси́ти. Сам, Влады́ко, приими́ и от уст нас, гре́шных, Трисвяту́ю песнь, и посети́ ны бла́гостию Твое́ю, прости́ нам вся́кое согреше́ние во́льное же и нево́льное, освяти́ на́ша ду́ши и телеса́, и даждь нам в преподо́бии служи́ти Тебе́ вся дни живота́ на́шего, моли́твами святы́я Богоро́дицы, и всех святы́х, от ве́ка Тебе́ благоугоди́вших.
Егда же певцы приидут в последний тропарь, глаголет диакон ко иерею, приклонь вкупе главу и орарь в руце держа треми персты:
Благослови́, влады́ко, вре́мя Трисвята́го.
Иерей же, зна́менуя его, глаголет:
Я́ко свят еси́, Бо́же наш, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно.
Скончавшуся же тропарю, приходит диакон близ святых дверей, и наводя орарем, первее убо ко иконе Христове глаголет:
Го́споди, спаси́ благочести́выя, и услы́ши ны.
Лик: Го́споди, спаси́ благочести́выя, и услы́ши ны.
Таже наводит, глаголя ко вне стоящим велегласно:
И во ве́ки веко́в.
Лик: Ами́нь.
Певаему же Трисвятому, глаголют и сами, иерей же и диакон, Трисвятое, творяще вкупе и поклоны три пред святою трапезою.
Таже глаголет диакон ко иерею:
Повели́, влады́ко.
И отходят к Горнему месту; и священник отходя глаголет:
Благослове́н Гряды́й во и́мя Госпо́дне.
Диакон: Благослови́, влады́ко, Го́рний престо́л.
Иерей же: Благослове́н еси́ на престо́ле сла́вы Ца́рствия Твоего́, Седя́й на Херуви́мех, всегда́, ны́не и при́сно, и во ве́ки веко́в.
Зри. (Ведательно, яко священнику не подобает на Горнее место восходити, ниже седети на нем, но седети во стране Горняго престола, из южныя страны.)
По исполнении Трисвятаго, пришед пред святыя двери, диакон глаголет: Во́нмем.
Иере́й же возглашает: Мир всем.
И чтец глаголет: И ду́хови твоему́.
И паки диакон: Прему́дрость.
И чтец: прокимен, псалом Давидов.
Посем диакон: Прему́дрость.
И чтец надписание Апостола: Дея́ний святы́х Апо́стол чте́ние. Или: Собо́рнаго посла́ния Иа́ковля, или Петро́ва чте́ние. Или: К Ри́мляном, или к Кори́нфяном, или к Гала́том посла́ния свята́го Апо́стола Па́вла чте́ние.
И паки диакон: Во́нмем.
Апостолу же чтому, диакон, прием кадильницу и фимиам, приходит ко священнику, и прием благословение от него, кадит святую трапезу окрест, и олтарь весь, и священника.
Апостолу же исполньшуся, глаголет священник: Мир ти.
И чтец: И ду́хови твоему́.
Диакон: Прему́дрость.
И чтец: Аллилу́иа.
Священник же стоя пред святою трапезою, глаголет молитву сию.
Молитва прежде святаго Евангелия:
Возсия́й в сердца́х на́ших человеколю́бче Влады́ко, Твоего́ Богоразу́мия нетле́нный свет, и мы́сленныя наши отве́рзи о́чи, во ева́нгельских Твои́х пропове́даний разуме́ние: вложи́ в нас и страх блаже́нных Твои́х за́поведей, да плотския по́хоти вся попра́вше, духо́вное жи́тельство про́йдем, вся, я́же ко благоугожде́нию Твоему́, и му́дрствующе и де́юще. Ты бо еси́ просвеще́ние душ и теле́с на́ших, Христе́ Бо́же, и Тебе́ сла́ву возсыла́ем, со безнача́льным Твои́м Отце́м, и пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в. Ами́нь.
По скончании святаго Евангелия, диакон глаголет ектению:
Рцем вси́ от всея́ души́, и от всего́ помышле́ния на́шего рцем.
Лик: Го́споди, поми́луй.
Го́споди Вседержи́телю, Бо́же оте́ц на́ших, мо́лим Ти ся, услы́ши и поми́луй.
Лик: Го́споди, поми́луй.
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имя рек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся о бра́тиях на́ших, свяще́нницех, священномона́сех, и всем во Христе́ бра́тстве на́шем.
Лик: Го́споди, поми́луй, трижды.
Еще́ мо́лимся о блаже́нных и приснопа́мятных святе́йших патриа́рсех правосла́вных и созда́телех свята́го хра́ма сего́ (аще во обители: святы́я оби́тели сея́), и о всех пре́жде почи́вших отце́х и бра́тиях, зде лежа́щих и повсю́ду, правосла́вных.
Лик: Го́споди, поми́луй, трижды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии свята́го хра́ма сего́ (аще во обители: святы́я оби́тели сея́).
Лик: Го́споди, поми́луй, трижды.
Еще́ мо́лимся о плодонося́щих и доброде́ющих во святе́м и всечестне́м хра́ме сем, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Лик: Го́споди, поми́луй, трижды.
Молитва прилежнаго моления:
Го́споди Бо́же наш, приле́жное сие́ моле́ние приими́ от Твои́х раб, и поми́луй нас по мно́жеству ми́лости Твоея́, и щедро́ты Твоя́ низпосли́ на ны и на вся лю́ди Твоя́, ча́ющыя от Тебе́ бога́тыя ми́лости.
Возглашение:
Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Таже диакон:
Помоли́теся, оглаше́ннии, Го́сподеви.
Лик: Го́споди, поми́луй.
Ве́рнии, о оглаше́нных помо́лимся, да Госпо́дь поми́лует их.
Лик: Го́споди, поми́луй.
Огласи́т их сло́вом и́стины.
Лик: Го́споди, поми́луй.
Откры́ет им Ева́нгелие пра́вды.
Лик: Го́споди, поми́луй.
Соедини́т их святе́й Свое́й собо́рней и апо́стольстей Це́ркви.
Лик: Го́споди, поми́луй.
Спаси́, поми́луй, заступи́ и сохрани́ их, Бо́же, Твое́ю благода́тию.
Лик: Го́споди, поми́луй.
Оглаше́ннии, главы ва́ша Го́сподеви приклони́те.
Лик: Тебе́, Го́споди.
Молитва о оглашенных:
Го́споди Бо́же наш, и́же на небесе́х живы́й и призира́яй на вся дела́ Твоя́, при́зри на рабы́ Твоя́ оглаше́нныя, прикло́ньшыя своя́ вы́я пред Тобо́ю и даждь им ле́гкий яре́м, сотвори́ их у́ды че́стны святы́я Твоея́ Це́ркве и сподо́би их ба́ни пакибытия́, оставле́ния грехо́в и оде́жди нетле́ния, в позна́ние Тебе́, и́стиннаго Бо́га на́шего.
Возглас:
Да и ти́и с на́ми сла́вят пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
По возгласе же священник развивает антиминс по обычаю.
Диакон:
Ели́цы оглаше́ннии, изыди́те.
Аще ли есть другий диакон, возглашает и той:
Оглаше́ннии, изыди́те.
Таже паки первый:
Ели́цы оглаше́ннии, изыди́те.
Да никто от оглаше́нных, ели́цы ве́рнии, па́ки и па́ки ми́ром Го́споду помо́лимся.
Лик: Го́споди, поми́луй.
Молящуся священнику, диакон [аще есть] глаголет ектению вне олтаря:
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Диакон: Прему́дрость.
Молитва верных первая:
Ты, Го́споди, показа́л еси́ нам вели́кое сие́ спасе́ния та́инство. Ты сподо́бил еси́ нас, смире́нных и недосто́йных раб Твои́х, бы́ти служи́телем свята́го Твоего́ же́ртвенника. Ты удовли́ нас, си́лою свята́го Твоего́ Ду́ха, в слу́жбу сию́, да неосужде́нно ста́вше пред свято́ю сла́вою Твое́ю, принесе́м Ти же́ртву хвале́ния. Ты бо еси́ де́йствуяй вся во всех. Да́ждь, Го́споди, и о на́ших гресе́х, и о людски́х неве́дениих, прия́тней бы́ти же́ртве на́шей, и благоприя́тней пред Тобо́ю.
Священник, возглас:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И паки диакон:
Па́ки и па́ки, ми́ром Го́споду помо́лимся.
Лик: Го́споди, поми́луй.
Егда священник един служит, сих не глаголет.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Диакон: Прему́дрость.
Молитва верных вторая:
Бо́же, посети́вый в ми́лости и щедро́тах смире́ние на́ше, поста́вивый нас смире́нных и гре́шных и недосто́йных раб Твои́х пред свято́ю сла́вою Твое́ю, служи́ти свято́му же́ртвеннику Твоему́. Ты укрепи́ нас си́лою Свята́го Твоего́ Ду́ха в слу́жбу сию́, и да́ждь нам сло́во во отверзе́ние у́ст на́ших, во е́же призыва́ти благода́ть Свята́го Твоего́ Ду́ха на хотя́щия предложи́тися Да́ры.
Священник глаголет возгласно:
Я́ко да под держа́вою Твое́ю всегда́ храни́ми, Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И отверзаются святыя двери.
Таже, Херувимстей песни певаемей, диакон, прием кадильницу и фимиам вложив, приходит ко священнику, и прием благословение от него, кадит святую трапезу окрест, и олтарь весь, и иконостас, таже священника, лики и люди, глаголет же и 50-й псалом, и тропари умилительныя, елико изволит.
Молитва, юже глаголет священник тайно, Херувимской песни певаемей:
Никто́же досто́ин от связа́вшихся плотски́ми похотьми́ и сластьми́ приходи́ти, или́ прибли́житися, или́ служи́ти Тебе́, Царю́ Сла́вы: е́же бо служи́ти Тебе́, вели́ко и стра́шно и саме́м Небе́сным Си́лам. Но оба́че неизрече́ннаго ра́ди и безме́рнаго Твоего́ человеколю́бия, непрело́жно и неизме́нно был еси́ Челове́к, и Архиере́й нам был еси́: и служе́бныя сея́ и безкро́вныя же́ртвы священноде́йствие пре́дал еси́ нам, я́ко Влады́ка всех. Ты бо еди́н, Го́споди Бо́же наш, влады́чествуеши небе́сными и земны́ми, и́же на престо́ле Херуви́мсте носи́мый, и́же Серафи́мов Госпо́дь, и Ца́рь Изра́илев, и́же Еди́н свят, и во святы́х почива́яй. Тя у́бо молю́, Еди́наго блага́го и благопослушли́ваго: при́зри на мя, гре́шнаго и непотре́бнаго раба́ Твоего́, и очи́сти мою́ ду́шу и се́рдце от со́вести лука́выя, и удовли́ мя, си́лою свята́го Твоего́ Ду́ха, облече́на благода́тию свяще́нства, предста́ти святе́й Твое́й сей трапе́зе, и священноде́йствовати Свято́е и Пречи́стое Твое́ Те́ло и Честну́ю Кровь. К Тебе́ бо прихожду́ прикло́нь мою́ вы́ю, и молю́ Ти ся, да не отврати́ши лица́ Твоего́ от мене́, ниже́ отри́неши мене́ от о́трок Твои́х, но сподо́би принесе́нным Тебе́ бы́ти, мно́ю гре́шным и недосто́йным рабо́м Твои́м, даро́м сим. Ты бо еси́ принося́й и приноси́мый, и прие́мляй и раздава́емый, Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и Пресвяты́м, и Благи́м, и Животворя́щим Твои́м Ду́хом, ны́не и при́сно, и во ве́ки веко́в. Ами́нь.
Исполньшимся же молитве и каждению, священник и диакон, ставше пред святою трапезою, глаголют Херувимскую песнь:
Священник: И́же Херуви́мы та́йно образу́юще и животворя́щей Тро́ице Трисвяту́ю песнь припева́юще, вся́кое ны́не жите́йское отложи́м попече́ние.
Диакон: Я́ко да Царя́ всех поды́мем, а́нгельскими неви́димо дориноси́ма чи́нми. Аллилу́иа, аллилу́иа, аллилу́иа.
А сие в Великий Четверток точию поется:
Ве́чери Твоея́ Та́йныя днесь, Сы́не Бо́жий, / прича́стника мя приими́: / не бо враго́м Твои́м та́йну пове́м, / ни лобза́ния Ти дам я́ко Иу́да, / но я́ко разбо́йник испове́даю Тя: / помяни́ мя, Го́споди, во Ца́рствии Твое́м. / Аллилу́иа, аллилу́иа, аллилу́иа.
В Великую же Субботу поют сие:
Да молчи́т вся́кая плоть челове́ча, / и да стои́т со стра́хом и тре́петом, / и ничто́же земно́е в себе́ да помышля́ет: / Царь бо ца́рствующих, и Госпо́дь госпо́дствующих, / прихо́дит закла́тися и да́тися в снедь ве́рным. / Предхо́дят же Сему́ ли́цы А́нгельстии / со вся́ким Нача́лом и Вла́стию, / многоочи́тии Херуви́ми, / и шестокрила́тии Серафи́ми, / ли́ца закрыва́юще, и вопию́ще песнь: / аллилу́иа, аллилу́иа, аллилу́иа.
И зде священник же и диакон отходят в предложение, предходящу диакону, и кадит святая, в себе моляся:
Бо́же, очи́сти мя, гре́шнаго.
Диакон глаголет ко священнику:
Возми́, влады́ко.
И священник, взем возду́х, возлагает на левое рамо его, глаголя:
Возми́те ру́ки ва́ша во свя́тая и благослови́те Го́спода.
Таже святый дискос прием, поставляет на главу диакона, со всяким вниманием и благоговением, имеет же вкупе диакон и кадильницу на едином от перстов десныя руки. Сам же святый потир в руце приемлет, и исходят оба северною страною молящеся, предходящим им лампадам.
Диакон глаголет:
Вели́каго господи́на и отца́ на́шего имярек, Святе́йшаго Патриа́рха Моско́вскаго и всея́ Ру́си, и господи́на на́шего преосвяще́ннейшаго имярек, митрополи́та (или архиепи́скопа, или епи́скопа егоже есть область), да помяне́т Госпо́дь Бог во Ца́рствии Свое́м всегда́, ны́не и при́сно, и во ве́ки веко́в.
Таже священник:
Преосвяще́нныя митрополи́ты, архиепи́скопы и епи́скопы, и весь свяще́ннический и мона́шеский чин, бра́тию и прихо́жан свята́го хра́ма сего́, вас и всех правосла́вных христиа́н, да помяне́т Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.
Вшед же диакон внутрь святых дверий, стоит одесную, и хотящу священнику внити, глаголет к нему диакон:
Да помяне́т Госпо́дь Бог свяще́нство твое́ во Ца́рствии Свое́м.
И священник к нему:
Да помяне́т Госпо́дь Бог священнодиа́конство твое́ во Ца́рствии Свое́м, всегда́, ны́не и при́сно, и во ве́ки веко́в.
И священник убо поставляет святый потир на святую трапезу. Святый же дискос взем со главы диакона, поставляет и той на святую трапезу, глаголя:
Благообра́зный Ио́сиф, с дре́ва снем Пречи́стое Те́ло Твое́, плащани́цею чи́стою обви́в, и благоуха́ньми во гро́бе но́ве покры́в, положи́.
Во гро́бе пло́тски, во а́де же с душе́ю я́ко Бог, в раи́ же с разбо́йником, и на престо́ле был еси́, Христе́, со Отце́м и Ду́хом, вся исполня́яй неопи́санный.
Я́ко живоно́сец, я́ко рая́ красне́йший, вои́стинну и черто́га вся́каго ца́рскаго показа́ся светле́йший, Христе́, гроб Твой, исто́чник на́шего воскресе́ния.
Таже покро́вцы убо взем от священнаго дискоса, и святаго потира, полагает на единой стране святыя трапезы. Возду́х же от диаконя рама взем, и покадив покрывает им святая, глаголя:
Благообра́зный Ио́сиф, с дре́ва снем Пречи́стое Те́ло Твое́, плащани́цею чи́стою обви́в, и благоуха́ньми во гро́бе но́ве покры́в, положи́.
И прием кадильницу от диаконовы руки, кадит Святая трижды, глаголя:
Ублажи́, Го́споди, благоволе́нием Твои́м Сио́на, и да сози́ждутся сте́ны Иерусали́мския. Тогда́ благоволи́ши же́ртву пра́вды, возноше́ние и всесожега́емая, тогда́ возложа́т на олта́рь Твой тельцы́.
И отдав кадильницу, приклонив главу, глаголет диакону:
Помяни́ мя, бра́те и сослужи́телю.
И диакон к нему:
Да помяне́т Госпо́дь Бог свяще́нство твое́ во Ца́рствии Свое́м.
Таже и диакон, поклонив и сам главу, держа вкупе и орарь треми персты десницы, глаголет ко священнику:
Помоли́ся о мне́, влады́ко святы́й.
И священник:
Дух Святы́й на́йдет на тя, и Си́ла Вы́шняго осени́т тя.
И диакон:
То́йже Дух соде́йствует нам вся дни живота́ на́шего.
И паки тойжде:
Помяни́ мя, влады́ко святы́й.
И священник:
Да помяне́т тя Госпо́дь Бог во Ца́рствии Свое́м, всегда́, ны́не и при́сно, и во ве́ки веко́в.
Диакон же, рек: Ами́нь, и целовав десницу священника, исходит северными дверьми, и став на обычном месте, глаголет:
Испо́лним моли́тву на́шу Го́сподеви.
Лик: Го́споди, поми́луй.
О предложе́нных Честны́х Даре́х, Го́споду помо́лимся.
Лик: Го́споди, поми́луй.
О святе́м хра́ме сем, и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Дне всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва приношения, по поставлении на святем престоле Божественных Даров, юже священник глаголет тайно:
Го́споди Бо́же наш, созда́вый нас и введы́й в жизнь сию́, показа́вый нам пути во спасе́ние, дарова́вый нам Небе́сных Та́ин открове́ние. Ты бо еси́ положи́вый нас в слу́жбу сию́, си́лою Ду́ха Твоего́ Свята́го. Благоволи́ у́бо, Го́споди, бы́ти нам служи́телем но́ваго Твоего́ Заве́та, слуга́м святы́х Твои́х Та́инств. Приими́ нас, приближа́ющихся свято́му Твоему́ же́ртвеннику, по мно́жеству ми́лости Твоея́, да бу́дем досто́йни приноси́ти Тебе́ слове́сную сию́ и безкро́вную же́ртву о на́ших согреше́ниих и о людски́х неве́жествиих: ю́же прие́м во святы́й и пренебе́сный, и мы́сленный Твой же́ртвенник, в воню́ благоуха́ния, возниспосли́ нам благода́ть Свята́го Твоего́ Ду́ха. При́зри на ны, Бо́же, и ви́ждь на слу́жбу сию́ на́шу, и приими́ ю́, я́коже прия́л еси́ А́велевы да́ры, Но́евы же́ртвы, Авраа́мова всепло́дия, Моисе́ова и Ааро́нова свяще́нства, Самуи́лова мирная. Я́коже прия́л еси́ от святы́х Твои́х Апо́стол и́стинную сию́ слу́жбу, си́це и от ру́к нас, гре́шных, приими́ Да́ры сия в бла́гости Твое́й, Го́споди, я́ко да сподо́бльшеся служи́ти без поро́ка свято́му Твоему́ же́ртвеннику, обря́щем мзду ве́рных и му́дрых строи́телей в день стра́шный воздая́ния Твоего́ пра́веднаго.
Возглас:
Щедро́тами Единоро́днаго Сы́на Твоего́, с Ни́мже благослове́н еси́, со Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Священник: Мир всем.
Лик: И ду́хови твоему́.
Диакон: Возлю́бим друг дру́га, да единомы́слием испове́мы.
Лик: Отца́, и Сы́на, и Свята́го Ду́ха, / Тро́ицу единосу́щную / и неразде́льную.
Священник покланяется трижды, глаголя тайно:
Возлюблю́ Тя, Го́споди, кре́посте моя́, Госпо́дь утвержде́ние мое́ и прибе́жище мое́. Трижды.
И диакон покланяется трижды, и целует орарь свой, и глаголет велегласно:
Две́ри, две́ри, прему́дростию во́нмем.
Лик: Ве́рую во еди́наго Бо́га:
И по скончании святаго Символа глаголет диакон велегласно:
Ста́нем до́бре, ста́нем со стра́хом, во́нмем, свято́е возноше́ние в ми́ре приноси́ти.
Лик: Ми́лость ми́ра, / же́ртву хвале́ния.
Священник возгласно:
Благода́ть Го́спода на́шего Иису́са Христа́, и любы́ Бо́га и Отца́, и прича́стие Свята́го Ду́ха, бу́ди со все́ми ва́ми.
Лик: И со ду́хом твои́м.
Священник: Горе́ име́им сердца́.
Лик: И́мамы ко Го́споду.
Священник: Благодари́м Го́спода.
Лик: Досто́йно и пра́ведно есть / покланя́тися Отцу́ и Сы́ну, и Свято́му Ду́ху, / Тро́ице единосу́щней и неразде́льней.
Священник приклонься молится тайно:
Сый Влады́ко, Го́споди Бо́же О́тче Вседержи́телю покланя́емый! Досто́йно я́ко вои́стинну, и пра́ведно, и ле́по великоле́пию святы́ни Твоея́, Тебе́ хвали́ти, Тебе́ пе́ти, Тебе́ благослови́ти, Тебе́ кла́нятися, Тебе́ благодари́ти, Тебе́ сла́вити еди́наго вои́стинну су́щаго Бо́га, и Тебе́ приноси́ти се́рдцем сокруше́нным и ду́хом смире́ния слове́сную сию́ слу́жбу на́шу, я́ко Ты еси́ дарова́вый нам позна́ние Твоея́ и́стины. И кто дово́лен возглаго́лати силы Твоя́, слы́шаны сотвори́ти вся хвалы́ Твоя́, или́ пове́дати вся чудеса́ Твоя́ во вся́ко вре́мя. Влады́ко всех, Го́споди небесе́ и земли́, и всея́ тва́ри, ви́димыя же и неви́димыя, седя́й на престо́ле сла́вы и призира́яй бе́здны, безнача́льне, неви́диме, непостижи́ме, неопи́санне, неизме́нне, О́тче Го́спода на́шего Иису́са Христа́, вели́каго Бо́га и Спаси́теля, упова́ния на́шего, и́же есть о́браз Твоея́ бла́гости: печа́ть равнообра́зная, в себе́ показу́я Тя, Отца́, Сло́во живо́е, Бог и́стинный, преве́чная Прему́дрость, живо́т, освяще́ние, си́ла, свет и́стинный, и́мже Дух Святы́й яви́ся; Дух и́стины, сыноположе́ния дарова́ние, обруче́ние бу́дущаго насле́дия, нача́ток ве́чных благ, животворя́щая си́ла, исто́чник освяще́ния, от него́же вся тва́рь слове́сная же и у́мная укрепля́ема Тебе́ слу́жит и Тебе́ присносу́щное возсыла́ет славосло́вие, я́ко вся́ческая рабо́тна Тебе́. Тебе́ бо хва́лят А́нгели, Арха́нгели, Престо́ли, Госпо́дьствия, Нача́ла, Вла́сти, Си́лы и многоочи́тии Херуви́ми. Тебе́ предстоя́т о́крест Серафи́ми, шесть кри́л еди́ному, и шесть кри́л еди́ному; и двема́ у́бо покрыва́ют ли́ца своя, двема́ же но́ги, и двема́ лета́юще, взыва́ют еди́н ко друго́му, непреста́нными усты́, немо́лчными славослове́ньми.
Возгласно священник:
Побе́дную песнь пою́ще, вопию́ще, взыва́юще и глаго́люще.
Лик: Свят, свят, свят Госпо́дь Савао́ф, / испо́лнь не́бо и земля́ сла́вы Твоея́; / оса́нна в вы́шних, / благослове́н Гряды́й во и́мя Госпо́дне, / оса́нна в вы́шних.
И зде паки диакон, приим святую звездицу от святаго дискоса, творит креста образ верху его, и целовав ю́, полагает. Таже приходит, и станет на десней стране, и взем рипиду в руце, омахивает тихо со всяким вниманием и страхом, верху Святых Даров, яко не сести мухам, ни иному чесому таковому.
Священник молится тайно:
С си́ми блаже́нными си́лами, Влады́ко человеколю́бче, и мы́, гре́шнии, вопие́м и глаго́лем: свят еси́, я́ко вои́стинну, и пресвя́т, и несть ме́ры великоле́пию святы́ни Твоея́, и преподо́бен во всех де́лех Твои́х, я́ко пра́вдою и судо́м и́стинным вся наве́л еси́ на ны́: созда́в бо челове́ка, пе́рсть взе́м от земли́, и о́бразом Твои́м, Бо́же, поче́т, положи́л еси́ в раи́ сла́дости, безсме́ртие жи́зни и наслажде́ние ве́чных благ, в соблюде́нии за́поведей Твои́х обеща́в ему́, но преслу́шавша Тебе́, и́стиннаго Бо́га, созда́вшаго его́, и пре́лестию зми́евою привле́кшася, умерщвле́на же свои́ми прегреше́ньми, изгна́л еси́ его́ пра́ведным Твои́м судо́м, Бо́же, от рая́ в мiр сей, и отврати́л еси́ в зе́млю, от нея́же взят бысть, устроя́я ему́ е́же от пакибытия́ спасе́ние, в Саме́м Христе́ Твое́м. Не бо отврати́лся еси́ созда́ния Твоего́ в коне́ц, е́же сотвори́л еси́, Бла́же, ниже́ забы́л еси́ дела́ рук Твои́х, но посети́л еси́ многообра́зне, ра́ди милосе́рдия ми́лости Твоея́. Проро́ки посла́л еси́, сотвори́л еси́ си́лы святы́ми Твои́ми, в ко́емждо ро́де благоугоди́вшими Тебе́. Глаго́лал еси́ нам усты́ раб Твои́х проро́ков, предвозвеща́я нам хотя́щее бы́ти спасе́ние. Зако́н дал еси́ в по́мощь, А́нгелы поста́вил еси́ храни́тели. Егда́ же прии́де исполне́ние време́н, глаго́лал еси́ нам саме́м Сы́ном Твои́м, И́мже и ве́ки сотвори́л еси́, И́же сый сия́ние сла́вы Твоея́ и начерта́ние ипоста́си Твоея́, нося́ же вся глаго́лом си́лы Своея́, не хище́ние непщева́ е́же бы́ти ра́вен Тебе́, Бо́гу и Отцу́, но Бог сый преве́чный, на земли́ яви́ся и челове́ком споживе́. И от Де́вы Святы́я вопло́щся, истощи́ Себе́, зра́к раба́ прие́м, сообра́зен быв те́лу смире́ния на́шего, да нас сообра́зны сотвори́т о́бразу сла́вы Своея́. Поне́же бо челове́ком грех вни́де в мiр и грехо́м смерть, благоволи́ Единоро́дный Твой Сын, сый в не́дрех Тебе́, Бо́га и Отца́, быв от жены́, Святы́я Богоро́дицы и Присноде́вы Мари́и, быв под зако́ном, осуди́ти грех во пло́ти Свое́й, да во Ада́ме умира́юще, оживотворя́тся в саме́м Христе́ Твое́м. И пожи́в в мiре сем, дав повеле́ния спаси́тельная, отста́вив нас пре́лести и́дольския, приведе́ в позна́ние Тебе́, и́стиннаго Бо́га и Отца́, стяжа́в нас Себе́, лю́ди избра́нны, царское свяще́ние, язы́к свят. И очи́стив водо́ю, и освяти́в Ду́хом Святы́м, даде́ Себе́ изме́ну сме́рти, в не́йже держи́ми бе́хом, про́дани под грехо́м, и соше́д кресто́м во ад, да испо́лнит Собо́ю вся, разреши́ боле́зни сме́ртныя. И воскре́с в тре́тий день, и путь сотвори́в вся́кой пло́ти к воскресе́нию из ме́ртвых, зане́ не бя́ше мо́щно держи́му бы́ти тле́нием нача́льнику жи́зни, бысть нача́ток уме́рших, перворожде́н из ме́ртвых, да бу́дет Сам вся, во всех пе́рвенствуяй. И возше́д на небеса́, се́де одесну́ю вели́чествия Твоего́ на высо́ких, и́же и прии́дет возда́ти кому́ждо по дело́м его́. Оста́ви же нам воспоминания спаси́тельнаго Своего́ страда́ния сия́, я́же предложи́хом по Его́ за́поведем. Хотя́ бо изы́ти на во́льную и приснопа́мятную, и животворя́щую Свою́ сме́рть, в но́щь, в ню́же предая́ше Себе́ за живо́т мiра, прие́м хлеб на свя́тыя Своя́ и пречи́стыя ру́ки, показа́в Тебе́, Бо́гу и Отцу́, благодари́в, благослови́в, освяти́в, преломи́в,
И возгласно глаголет сие:
Даде́ святы́м Свои́м ученико́м и Апо́столом, рек: приими́те, яди́те, сие́ есть Те́ло Мое́, е́же за вы ломи́мое, во оставле́ние грехо́в.
Лик поет: Ами́нь.
Сему же глаголему, показует священнику диакон святый дискос, держа и орарь треми персты десницы. Подобне, и егда глаголет священник: Пи́йте от нея́ вси́: споказует диакон святый потир.
Священник втай:
Подо́бне и ча́шу от плода́ ло́знаго прие́м, раствори́в, благодари́в, благослови́в, освяти́в,
И паки возглашает сие:
Даде́ святы́м Свои́м ученико́м и Апо́столом, рек: пи́йте от нея́ вси, сия́ есть Кровь Моя́ Но́ваго заве́та, я́же за вы и за мно́ги излива́емая во оставле́ние грехо́в.
Лик поет: Ами́нь.
Священник приклонив главу, молится втай:
Сие́ твори́те в Мое́ воспомина́ние: ели́жды бо а́ще я́сте Хлеб сей и Ча́шу сию́ пие́те, Мою́ сме́рть возвеща́ете, Мое́ воскресе́ние испове́даете. Помина́юще у́бо, Влады́ко, и мы́ спаси́тельная Его́ страда́ния, животворя́щий Крест, тридне́вное погребе́ние, е́же из ме́ртвых воскресе́ние, е́же на небеса́ возше́ствие, е́же одесну́ю Тебе́, Бо́га и Отца́, седе́ние, и сла́вное, и стра́шное Его́ второ́е прише́ствие.
Возглашает священник:
Твоя́ от Твои́х Тебе́ принося́ще о всех и за вся.
Лик: Тебе́ пое́м, / Тебе́ благослови́м, / Тебе́ благодари́м, Го́споди, / и мо́лим Ти ся, Бо́же наш.
Священник приклонив главу, молится втай:
Сего́ ра́ди, Влады́ко Пресвяты́й, и мы, гре́шнии и недосто́йнии раби́ Твои́, сподо́бльшиися служи́ти свято́му Твоему́ же́ртвеннику, не ра́ди правд на́ших, не бо сотвори́хом что́ бла́го на земли́, но ра́ди ми́лости Твоея́ и щедро́т Твои́х, я́же излия́л еси́ бога́тно на ны, дерза́юще приближа́емся свято́му Твоему́ же́ртвеннику. И предло́жше вместообра́зная свята́го Те́ла и Кро́ве Христа́ Твоего́, Тебе́ мо́лимся, и Тебе́ призыва́ем, Свя́те святы́х, благоволе́нием Твоея́ бла́гости приити́ Ду́ху Твоему́ Свято́му на ны и на предлежа́щия Да́ры сия́, и благослови́ти я́, и освяти́ти, и показа́ти.
Диакон полагает рипиду, юже держаше, или покров, и приходит близ священника, и покланяются оба трижды пред святою трапезою, и молящеся в себе:
Бо́же, очи́сти мя, гре́шнаго, и поми́луй мя. И глаголюще:
Священник: Го́споди, и́же Пресвята́го Твоего́ Ду́ха в тре́тий час Апо́столом Твои́м низпосла́вый, Того́, Благи́й, не отыми́ от нас, но обнови́ нас, моля́щих Ти ся.
Диакон стих: Се́рдце чи́сто сози́жди во мне, Бо́же, и дух прав обнови́ во утро́бе мое́й.
Священник: Го́споди, и́же Пресвята́го Твоего́ Ду́ха:
Диакон стих: Не отве́ржи мене́ от лица́ Твоего́, и Ду́ха Твоего́ Свята́го не отыми́ от мене́.
Священник: Го́споди, и́же Пресвята́го Твоего́ Ду́ха:
Таже главу приклонив диакон, показует орарем святый хлеб, и глаголет тихим гласом:
Благослови́, влады́ко, святы́й хлеб.
Священник же, зна́менуя святый хлеб, глаголет:
Хлеб у́бо сей, са́мое Честно́е Те́ло Го́спода и Бо́га и Спа́са на́шего Иису́са Христа́.
Диакон: Ами́нь.
И паки диакон:
Благослови́, влады́ко, святу́ю ча́шу.
Священник же благословляя глаголет:
Ча́шу же сию́, са́мую Честну́ю Кровь Го́спода и Бо́га и Спа́са на́шего Иису́са Христа́.
Диакон: Ами́нь.
Священник: Излия́нную за живо́т мiра.
Диакон: Ами́нь.
И паки диакон, показуяй со орарем Святая обоя́, глаголет:
Благослови́, влады́ко, обоя́.
Священник же, благословляя обоя́ Святая рукою, глаголет:
Преложи́в Ду́хом Твои́м Святы́м.
Диакон: Ами́нь, ами́нь, ами́нь.
И главу приклонь диакон ко священнику, глаголет:
Помяни́ мя, святы́й влады́ко, гре́шнаго.
И преходит, на немже месте стояше прежде.
Священник же молится:
Нас же всех, от еди́наго хле́ба и ча́ши причаща́ющихся, соедини́ друг ко дру́гу, во еди́наго Ду́ха Свята́го прича́стие. И ни еди́наго нас в суд или́ во осужде́ние сотвори́ причасти́тися свята́го Те́ла и Кро́ве Христа́ Твоего́, но да обря́щем ми́лость и благода́ть со все́ми святы́ми, от ве́ка Тебе́ благоугоди́вшими, пра́отцы, отцы́, патриа́рхи, проро́ки, Апо́столы, пропове́дники, благове́стники, му́ченики, испове́дники, учи́тельми и со вся́ким ду́хом пра́ведным, в ве́ре сконча́вшимся.
И прием кадило, священник глаголет возгласно:
Изря́дно о Пресвяте́й, Пречи́стей, Преблагослове́нней, Сла́вней Влады́чице на́шей Богоро́дице и Присноде́ве Мари́и.
И кадит пред святою трапезою трижды.
Таже диакон кадит святую трапезу окрест и поминает, яже хощет, усопшия и живыя.
Лик поет: О Тебе́ ра́дуется, Благода́тная вся́кая тварь, / А́нгельский собор и челове́ческий род, / освяще́нный хра́ме и раю́ слове́сный, / девственная похвало́, из Нея́же Бог воплоти́ся, и Младе́нец бысть, / пре́жде век сый Бог наш: / ложесна́ бо Твоя́ престо́л сотвори́ / и чре́во Твое́ простра́ннее небе́с соде́ла. / О Тебе́ ра́дуется, Благода́тная, вся́кая тварь, сла́ва Тебе́.
Аще ли в Великий Четверток, поем ирмос, глас 6:
Стра́нствия Влады́чня, / и безсме́ртныя Трапе́зы / на го́рнем ме́сте высо́кими умы́, / ве́рнии, прииди́те, наслади́мся, / возше́дша Сло́ва, / от Сло́ва научи́вшеся, Его́же велича́ем.
В Великую Субботу, поем ирмос, глас 6:
Не рыда́й Мене́, Ма́ти, / зря́щи во гро́бе, / Его́же во чре́ве без се́мене зачала́ еси́ Сы́на: / воста́ну бо и просла́влюся / и вознесу́ со сла́вою непреста́нно, я́ко Бог, / ве́рою и любо́вию Тя велича́ющия.
Иерей же приклонься молится:
Свята́го Иоа́нна Проро́ка, Предте́чи и Крести́теля, святы́х и всехва́льных Апо́стол, свята́го имярек, его́же и па́мять соверша́ем, и всех святы́х Твои́х, и́хже моли́твами посети́ нас, Бо́же, и помяни́ всех пре́жде усо́пших о наде́жди воскресе́ния жи́зни ве́чныя.
Зде священник поминает, ихже хощет, живых и умерших, о живых убо глаголет:
О спасе́нии, посеще́нии, оставле́нии грехо́в рабо́в Бо́жиих имярек.
О умерших же глаголет:
О поко́и и оставле́нии грехо́в душ раб Твои́х имярек, на ме́сте све́тле, отону́дуже отбеже́ печа́ль и воздыха́ние, упоко́й, Бо́же наш, и поко́й их, иде́же присеща́ет свет лица́ Твоего́.
По сих глаголет:
Еще́ мо́лим Ти ся, помяни́, Го́споди, святу́ю Твою́ собо́рную и апо́стольскую Це́рковь, ю́же от коне́ц да́же до коне́ц вселе́нныя, и умири́ ю́, ю́же назда́л еси́ честно́ю кро́вию Христа́ Твоего́, и святы́й храм сей утверди́ да́же до сконча́ния ве́ка.
Помяни́, Го́споди, и́же да́ры сия́ Тебе́ прине́сших, и о ни́хже, и и́миже, и за ни́хже сия́ принесо́ша.
Помяни́, Го́споди, плодонося́щих и добротворя́щих во святы́х Твои́х це́рквах, и помина́ющих убо́гия: возда́ждь им бога́тыми Твои́ми и небе́сными дарова́нии, да́руй им вме́сто земны́х небе́сная, вме́сто вре́менных ве́чная, вме́сто тле́нных нетле́нная.
Помяни́, Го́споди, и́же в пусты́нях и гора́х, и верте́пех, и про́пастех земны́х.
Помяни́, Го́споди, и́же в де́встве и благогове́нии, и по́стничестве, и в чи́стем жи́тельстве пребыва́ющих.
Помяни́, Го́споди, богохрани́мую страну́ на́шу {Росси́йскую и ве́рныя лю́ди ея́}, да́руй {нам} глубо́кий и неотъе́млемый мир, возглаго́ли в сердца́х {всех, и́же во вла́сти суть,} блага́я о Це́ркви Твоея́ и всех лю́дех Твои́х, да в тишине́ их ти́хое и безмо́лвное житие́ поживе́м во вся́ком благоче́стии и чистоте́.
Помяни́, Го́споди, вся́кое нача́ло и власть, и и́же в пала́те бра́тию на́шу и все во́инство. Бла́гия во бла́гости соблюди́, лука́выя бла́ги сотвори́ бла́гостию Твое́ю.
Помяни́, Го́споди, предстоя́щия лю́ди, и ра́ди благосло́вных вин оста́вльшихся, и поми́луй их и нас по мно́жеству ми́лости Твоея́: сокро́вища их испо́лни вся́каго бла́га, супру́жества их в ми́ре и единомы́слии соблюди́, младе́нцы воспита́й, ю́ность наста́ви, ста́рость поддержи́, малоду́шныя уте́ши, расточе́нныя собери́, прельще́нныя обрати́, и совокупи́ святе́й Твое́й собо́рней и апо́стольстей Це́ркви. Стужа́емыя от духо́в нечи́стых свободи́, пла́вающим спла́вай, путеше́ствующим сше́ствуй, вдови́цам предста́ни, си́рых защити́, плене́нныя изба́ви, неду́гующия исцели́. На суди́щи, и в руда́х, и в заточе́ниих, и в го́рьких рабо́тах, и вся́кой ско́рби, и ну́жде, и обстоя́нии су́щих.
Помяни́, Бо́же, и всех тре́бующих вели́каго Твоего́ благоутро́бия и лю́бящих нас, и ненави́дящих, и запове́давших нам, недосто́йным, моли́тися о них, и вся лю́ди Твоя́ помяни́, Го́споди Бо́же наш, и на вся изле́й бога́тую Твою́ ми́лость, всем подая́ я́же ко спасе́нию проше́ния. И и́хже мы не помяну́хом, неве́дением, или́ забве́нием, или́ мно́жеством име́н, сам помяни́, Бо́же, ве́дый коего́ждо во́зраст и именова́ние, ве́дый коего́ждо от утро́бы ма́тере его́. Ты бо еси́, Го́споди, по́мощь безпомо́щным, наде́жда безнаде́жным, обурева́емым спаси́тель, пла́вающим приста́нище, неду́гующим врач. Сам всем вся бу́ди, ве́дый коего́ждо, и проше́ние его́, дом и потре́бу его́.
Изба́ви, Го́споди, град сей (или весь сию́, или святу́ю оби́тель сию́), и вся́кий град и страну́ от гла́да, губи́тельства, тру́са, пото́па, огня́, меча́, наше́ствия иноплеме́нных и междоусо́бныя бра́ни.
И возглашает священник:
В пе́рвых помяни́, Го́споди, вели́каго господи́на и отца́ на́шего имярек, Святе́йшаго Патриа́рха Моско́вскаго и всея́ Руси́, и господи́на на́шего преосвяще́ннаго имярек, митрополи́та (или архиепи́скопа, или епи́скопа, егоже есть область), и́хже да́руй святы́м Твои́м це́рквам, в ми́ре, це́лых, честны́х, здра́вых, долгоде́нствующих, пра́во пра́вящих сло́во Твоея́ и́стины.
И лик поет: И всех, и вся.
Священник молится втай:
Помяни́, Го́споди, вся́кое епи́скопство правосла́вных, пра́во пра́вящих сло́во Твоея́ и́стины.
Помяни́, Го́споди, по мно́жеству щедро́т Твои́х, и мое́ недосто́инство, прости́ ми вся́кое согреше́ние, во́льное же и нево́льное, и да не мои́х ра́ди грехо́в возбрани́ши благода́ти Свята́го Твоего́ Ду́ха от предлежа́щих Даро́в.
Помяни́, Го́споди, пресвитерство, е́же во Христе́ диа́конство, и весь свяще́ннический чин, и ни еди́наго же нас посрами́ши, о́крест стоя́щих свята́го Твоего́ же́ртвенника.
Посети́ нас бла́гостию Твое́ю, Го́споди, яви́ся нам бога́тыми Твои́ми щедро́тами, благорастворе́ны и поле́зны возду́хи нам да́руй, дожди́ ми́рны земли́ ко плодоно́сию да́руй. Благослови́ вене́ц ле́та бла́гости Твоея́, утоли́ раздо́ры церкве́й, угаси́ шата́ния язы́ческая, ерети́ческая воста́ния ско́ро разори́ си́лою Свята́го Твоего́ Ду́ха. Всех нас приими́ в Ца́рство Твое́, сы́ны све́та и сы́ны дне показа́вый, Твой мир и Твою́ любо́вь да́руй нам, Го́споди Бо́же наш, вся бо возда́л еси́ нам.
Возглашает священник:
И даждь нам еди́неми усты́ и еди́нем се́рдцем сла́вити и воспева́ти пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Священник обращся ко дверем и благословляя, глаголет:
И да бу́дут ми́лости вели́каго Бо́га и Спа́са на́шего Иису́са Христа́ со все́ми ва́ми.
Лик: И со ду́хом твои́м.
И диакон изшед, аще есть (аще же ни, то священник), и став на обычном месте, глаголет:
Вся святы́я помяну́вше, па́ки и па́ки ми́ром Го́споду помо́лимся.
Лик: Го́споди, поми́луй.
О принесе́нных и освяще́нных Честны́х Даре́х, Го́споду помо́лимся.
Лик: Го́споди, поми́луй.
Я́ко да человеколю́бец Бог наш, прие́м я́ во святы́й и пренебе́сный и мы́сленный Свой же́ртвенник, в воню́ благоуха́ния духо́внаго, возниспо́слет нам Боже́ственную благода́ть и дар Свята́го Ду́ха, помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Дне всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны, и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Соедине́ние ве́ры и прича́стие Свята́го Ду́ха испроси́вше, са́ми себе́, и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник молится втай:
Бо́же наш, Бо́же спаса́ти, Ты нас научи́ благодари́ти Тя досто́йно о благодея́ниих Твои́х, и́хже сотвори́л еси́ и твори́ши с на́ми. Ты, Бо́же наш, прие́мый Да́ры сия́, очи́сти нас от вся́кия скве́рны пло́ти и ду́ха, и научи́ соверша́ти святы́ню в стра́се Твое́м, я́ко да чи́стым свиде́тельством со́вести на́шея, прие́млюще ча́сть святы́нь Твои́х, соедини́мся свято́му Те́лу и Кро́ви Христа́ Твоего́. И прие́мше их досто́йне, и́мамы Христа́ живу́ща в сердца́х на́ших, и бу́дем храм Свята́го Твоего́ Ду́ха. Ей, Бо́же наш, и да ни еди́наго же нас пови́нна сотвори́ши, стра́шным Твои́м сим и небе́сным Та́йнам, ниже́ не́мощна душе́ю и те́лом, от е́же недосто́йне сих причаща́тися. Но да́ждь нам да́же до после́дняго на́шего издыха́ния, досто́йне приима́ти часть святы́нь Твои́х в напу́тие жи́зни ве́чныя, во отве́т благоприя́тен, и́же на стра́шнем суди́щи Христа́ Твоего́, я́ко да и мы со все́ми святы́ми, от ве́ка Тебе́ благоугоди́вшими, бу́дем причастницы ве́чных Твои́х благ, и́хже угото́вал еси́ лю́бящим Тя, Го́споди.
Священник возглашает:
И сподо́би нас, Влады́ко, со дерзнове́нием, неосужде́нно сме́ти призыва́ти Тебе́, Небе́снаго Бо́га Отца́, и глаго́лати.
Лик: О́тче наш, И́же еси́ на небесе́х, да святи́тся и́мя Твое́, да прии́дет Ца́рствие Твое́, да бу́дет во́ля Твоя́, я́ко на небеси́ и на земли́. Хлеб наш насу́щный да́ждь нам днесь; и оста́ви нам до́лги на́ша, я́коже и мы оставля́ем должнико́м на́шим; и не введи́ нас во искуше́ние, но изба́ви нас от лука́ваго.
Священник возглашает:
Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Священник: Мир всем.
Лик: И ду́хови твоему́.
Диакон: Главы́ ва́ша Го́сподеви приклони́те.
Лик: Тебе́, Го́споди.
Священник молится:
Влады́ко Го́споди, О́тче щедро́т и Бо́же вся́каго утеше́ния, прикло́ньшия Тебе́ своя́ главы́ благослови́, освяти́, соблюди́, укрепи́, утверди́, от вся́каго де́ла лука́ва отста́ви, вся́кому же де́лу благо́му сочета́й, и сподо́би неосужде́нно причасти́тися пречи́стых сих и животворя́щих Твои́х Та́ин, во оставле́ние грехо́в, в Ду́ха Свята́го прича́стие.
Возглас:
Благода́тию, и щедро́тами, и человеколю́бием Единоро́днаго Сы́на Твоего́, с Ни́мже благослове́н еси́, со Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Священник молится:
Вонми́, Го́споди Иису́се Христе́ Бо́же наш, от свята́го жили́ща Твоего́, и от престо́ла сла́вы Ца́рствия Твоего́, и прииди́ во е́же освяти́ти нас, и́же горе́ со Отце́м седя́й, и зде нам неви́димо спребыва́яй. И сподо́би держа́вною Твое́ю руко́ю препода́ти нам Пречи́стое Те́ло Твое́ и Честну́ю Кровь, и на́ми всем лю́дем.
Таже покланяется священник, подобне и диакон, на немже стоит месте, глаголюще тайно, трижды:
Бо́же, очи́сти мя, гре́шнаго, и поми́луй мя.
Егда же диакон увидит священника простирающа руце и прикасающася Святому Хлебу, ко еже сотворити святое возношение, возглашает (аще же несть, сам иерей):
Во́нмем.
Священник, вознося Святый Хлеб, возглашает:
Свята́я святы́м.
Лик: Еди́н свят, / еди́н Госпо́дь, / Иису́с Христо́с, / во сла́ву Бо́га Отца́. Ами́нь.
И бывает причащение по чину, якоже предуказася в Златоустове Литургии.
Таже, причащению совершившуся, священник молится:
Благодари́м Тя, Го́споди Бо́же наш, о причаще́нии святы́х пречи́стых, безсме́ртных и небе́сных Твои́х Та́ин, и́хже дал еси́ нам во благодея́ние, и освяще́ние, и исцеле́ние душ и теле́с на́ших. Сам, Влады́ко всех, даждь бы́ти нам прича́стию свята́го Те́ла и Кро́ве Христа́ Твоего́ в ве́ру непосты́дну, в любо́вь нелицеме́рну, в преумноже́ние прему́дрости, во исцеле́ние души́ и те́ла, во отгна́ние вся́каго сопроти́внаго, в снабде́ние за́поведей Твои́х, во отве́т благоприя́тен, и́же на стра́шнем суди́щи Христа́ Твоего́.
И тако отверзаются двери святаго олтаря. И диакон, поклонився единою, приемлет потир с благоговением, и приходит во двери, и вознося святый потир, показует и́ людем, глаголя:
Со стра́хом Бо́жиим и ве́рою приступи́те.
Лик: Благослове́н Гряды́й во и́мя Госпо́дне, Бог Госпо́дь и яви́ся нам.
Таже приступают хотящии причащатися. И идут един по единому, и покланяются со всяцем умилением и страхом, согбенне руце к персем имуще, таже приемлет кийждо Божественныя Тайны.
Священник же, причащая его, глаголет:
Причаща́ется раб Бо́жий, имярек, честна́го и свята́го Те́ла и Кро́ве Го́спода и Бо́га и Спа́са на́шего Иису́са Христа́, во оставле́ние грехо́в свои́х и в жизнь ве́чную.
И диакон отирает ему устне платом. И целует причастивыйся святую чашу, и поклонився отходит.
И тако причащаются вси.
По причащении же, входит иерей во святый олтарь, и поставляет Святая на святем престоле.
Тогда прием диакон святый дискос верху святаго потира и глаголя воскресныя песни сия:
Воскресе́ние Христо́во ви́девше, / поклони́мся Свято́му Го́споду Иису́су, / еди́ному безгре́шному, / Кресту́ Твоему́ покланя́емся, Христе́, / и свято́е Воскресе́ние Твое́ пое́м и сла́вим: / Ты бо еси́ Бог наш, / ра́зве Тебе́ ино́го не зна́ем, / и́мя Твое́ имену́ем. / Прииди́те вси ве́рнии, / поклони́мся Свято́му Христо́ву Воскресе́нию: / се бо прии́де Кресто́м ра́дость всему́ ми́ру. / Всегда́ благословя́ще Го́спода, / пое́м Воскресе́ние Его́: / распя́тие бо претерпе́в, / сме́ртию смерть разруши́.
Свети́ся, свети́ся, / но́вый Иерусали́ме: / сла́ва бо Госпо́дня / на тебе́ возсия́. / Лику́й ны́не / и весели́ся, Сио́не. / Ты же, Чи́стая, красу́йся, Богоро́дице, / о воста́нии Рождества́ Твоего́.
О Па́сха ве́лия и свяще́ннейшая, Христе́! / О му́дросте, и Сло́ве Бо́жий, и си́ло! / Подава́й нам и́стее Тебе́ причаща́тися, / в невече́рнем дни Ца́рствия Твоего́.
Отирает святою гу́бою зело добре, со вниманием и благоговением, глаголя словеса сия:
Отмы́й, Го́споди, грехи́ помина́вшихся зде́ Кро́вию Твое́ю Честно́ю, моли́твами святы́х Твои́х.
Священник же благословляет люди, возглашая:
Спаси́, Бо́же, лю́ди Твоя́, и благослови́ достоя́ние Твое́.
Лик же поет: Ви́дехом свет и́стинный, / прия́хом Ду́ха Небе́снаго, / обрето́хом ве́ру и́стинную, / неразде́льней Тро́ице покланя́емся, / Та бо нас спасла́ есть.
И обращается священник ко святей трапезе и кадит трижды, глаголя в себе:
Вознеси́ся на Небеса́, Бо́же, и по всей земли́ сла́ва Твоя́.
Таже взем священник святый дискос, возлагает на главу диакона, и диакон прием и́ со благоговением, зря вне к дверем, ничтоже глаголя, отходит в предложение и поставляет и́. Священник же, поклонився, и прием святый потир, и обращся ко дверем, зря на люди, глаголет тайно:
Благослове́н Бог наш:
И возгласно:
Всегда́, ны́не и при́сно, и во ве́ки веко́в.
И отходит ко святому предложению и поставляет тамо Святая.
Лик: Ами́нь.
Да испо́лнятся уста́ на́ша / хвале́ния Твоего́ Го́споди, / я́ко да пое́м сла́ву Твою́, / я́ко сподо́бил еси́ нас причасти́тися / Святы́м Твои́м, Боже́ственным, безсме́ртным и животворя́щим Та́йнам, / соблюди́ нас во Твое́й святы́ни / весь день поуча́тися пра́вде Твое́й. / Аллилу́иа, аллилу́иа, аллилу́иа.
И изшед диакон северною дверию, и став на обычном месте, глаголет:
Про́сти прии́мше Боже́ственных, святы́х, пречи́стых, безсме́ртных, небе́сных и животворя́щих, стра́шных Христо́вых Та́ин, досто́йно благодари́м Го́спода.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
День весь соверше́н, свят, ми́рен и безгре́шен испроси́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник возглашает:
Я́ко Ты еси́ освяще́ние на́ше, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Иерей: С ми́ром изы́дем.
Лик: О и́мени Госпо́дни.
Диакон: Го́споду помо́лимся.
Лик: Го́споди, поми́луй.
Молитва заамвонная, возглашаемая от священника:
Благословля́яй благословя́щия Тя, Го́споди, и освяща́яй на Тя упова́ющия, спаси́ лю́ди Твоя́, и благослови́ достоя́ние Твое́, исполне́ние Це́ркве Твоея́ сохрани́, освяти́ лю́бящия благоле́пие до́му Твоего́: Ты те́х воспросла́ви Боже́ственною Твое́ю си́лою, и не оста́ви нас, упова́ющих на Тя. Мир мiрови Твоему́ да́руй, це́рквам Твои́м, свяще́нником, во́инству и всем лю́дем Твои́м. Я́ко вся́кое дая́ние бла́го, и всяк дар соверше́н свы́ше есть, сходя́й от Тебе́ Отца́ све́тов, и Тебе́ сла́ву, и благодаре́ние, и поклоне́ние возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Молитва, внегда потребити святая:
Испо́лнися и соверши́ся ели́ко по на́шей си́ле, Христе́ Бо́же наш, Твоего́ смотре́ния та́инство. Име́ем бо сме́рти Твоея́ па́мять, ви́дехом воскресе́ния Твоего́ о́браз, напо́лнихомся безконе́чныя Твоея́ жи́зни, наслади́хомся неистоща́емыя Твоея́ пи́щи, ея́же и в бу́дущем ве́це всем нам сподо́битися благоволи́, благода́тию безнача́льнаго Твоего́ Отца́, и Свята́го и блага́го и животворя́щаго Твоего́ Ду́ха, ны́не и при́сно, и во ве́ки веко́в. Ами́нь.
Таже: Бу́ди и́мя Госпо́дне: трижды.
И псалом 33: Благословлю́ Го́спода:
Зри. Диакон же, вшед северною страною, потребляет Святая со страхом, и со всяким утверждением.
Священник же изшед, дает людем антидор. По скончании же псалма, и раздаянии антидора, глаголет:
Благослове́ние Госпо́дне на ва́с, Того́ благода́тию и человеколю́бием, всегда́, ны́не и при́сно, и во ве́ки веко́в.
Лик: Ами́нь.
Священник: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не: Го́споди, поми́луй, трижды. Благослови́.
Священник глаголет отпуст. Аще убо есть неделя:
Воскресы́й из ме́ртвых:
Аще ли же ни:
Христо́с, и́стинный Бог наш, моли́твами Пречи́стыя Своея́ Ма́тере (и прочая), и́же во святы́х отца́ на́шего Васи́лия Вели́каго, архиепископа Кесари́и Каппадоки́йския, и (святаго имярек, егоже есть храм и его же есть день), и всех святы́х, поми́лует и спасе́т нас, я́ко благ и человеколю́бец.
Лик многолетствует Патриарха.
Священник же, вшед во святый олтарь, глаголет благодарственныя молитвы (стр. PAGEREF _Ref212690772 \h 93 08D0C9EA79F9BACE118C8200AA004BA90B02000000080000000E0000005F005200650066003200310032003600390030003700370032000000 ).
По Ны́не отпуща́еши раба́ Твоего́: Трисвятое. И по О́тче наш:
Тропарь и кондак Василия Великаго. Тропарь, глас 1:
Во всю зе́млю изы́де веща́ние твое́, / я́ко прие́мшую сло́во твое́, / и́мже боголе́пно научи́л еси́, / естество́ су́щих уясни́л еси́, / челове́ческия обы́чаи украси́л еси́, / ца́рское свяще́ние, о́тче преподо́бне, / моли́ Христа́ Бо́га, / спасти́ся душа́м на́шим.
Кондак, глас 4. Подобен: Яви́лся еси́:
Яви́лся еси́ основа́ние непоколеби́мое Це́ркве, / подая́ всем некра́домое госпо́дство челове́ком, / запечатле́я твои́ми веле́ньми, / небоявле́нне Васи́лие преподо́бне.
Конец Божественныя Литургии Великаго Василия.
Божественная служба Преждеосвященных Даров 
Егда имать священнодействовати Преждеосвященную, вшед во святилище облачится во священническую одежду, назнаменуяй, и целуяй токмо, ничтоже приглаголя, разве: Го́споду помо́лимся, над единою коеюждо одеждею.
И взем диакон время исходит, и став на обычном месте, возглашает:
Благослови́ Влады́ко.
Священник, стоя пред святою трапезою во олтари, возгласно глаголет:
Благослове́но Ца́рство Отца́ и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Прииди́те, поклони́мся: трижды.
И глаголет предначинательный псалом.
Священник же глаголет молитвы светильничныя, сиречь вечерния, с четвертыя молитвы, зане три первыя по ектениах глаголются.
По исполнении же псалма, глаголет диакон ектению.
Ми́ром Го́споду помо́лимся.
Лик: Го́споди, поми́луй.
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О Вели́ком Господи́не и отце́ на́шем Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имярек), честне́м пресви́терстве, во Христе́ диа́констве, о всем при́чте и лю́дех, Го́споду помо́лимся.
Лик: Го́споди, поми́луй.
О Богохрани́мей стране́ на́шей, власте́х и во́инстве ея́, Го́споду помо́лимся.
Лик: Го́споди, поми́луй.
О граде́ сем (или о ве́си сей, или о святе́й оби́тели сей), вся́ком гра́де, стране́ и ве́рою живу́щих в них, Го́споду помо́лимся.
Лик: Го́споди, поми́луй.
О бла́горастворе́нии возду́хов, о изоби́лии плодо́в земны́х и вре́менех ми́рных, Го́споду помо́лимся.
Лик: Го́споди, поми́луй.
О пла́вающих, путеше́ствующих, неду́гующих, стра́ждущих, плене́нных и о спасе́нии их, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва перваго антифона:
Го́споди ще́дрый и ми́лостивый, долготерпели́ве и многоми́лостиве, внуши́ моли́тву на́шу и вонми́ гла́су моле́ния на́шего. Сотвори́ с на́ми зна́мение во бла́го, наста́ви нас на путь Твой, е́же ходи́ти во и́стине Твое́й, возвесели́ сердца́ на́ша, во е́же боя́тися и́мене Твоего́ свята́го. Зане́ ве́лий еси́ и творя́й чудеса́, Ты еси́ Бог еди́н, и несть подо́бен Тебе́ в бозе́х, Го́споди, си́лен в ми́лости, и благ в кре́пости, во е́же помога́ти, и утеша́ти, и спаса́ти вся упова́ющия во и́мя свято́е Твое́.
Возгласно:
Я́ко подоба́ет Тебе́ вся́кая сла́ва, честь, и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И по возгласе, стихословится:
Ко Го́споду внегда́ скорбе́ти ми:
Бываемым и поклоном на Аллилуиа. На коемждо же антифоне бывает ектения малая от диакона и возглас от священника. Наченшуся же стихословию, отходит священник во святое предложение и взем Преждеосвященный Хлеб от хлебоносца, полагает и́ со благоговением многим во святый дискос, вложив во святую чашу вино и воду обычно, ничтоже глаголя. И взем кадильницу, кадит звездицу и покровы, и покрывает я́, ничтоже отнюд глаголя, ниже молитву предложения, но токмо:
Моли́твами святы́х оте́ц на́ших, Го́споди Иису́се Христе́, Бо́же наш, поми́луй нас.
Диакон:
Па́ки и па́ки ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва втораго антифона:
Го́споди, да не я́ростию Твое́ю обличи́ши нас, ниже́ гне́вом Твои́м нака́жеши нас, но сотвори́ с на́ми по ми́лости Твое́й, врачу́ и исцели́телю душ на́ших, наставля́я нас ко приста́нищу хоте́ния Твоего́. Просвети́ о́чи серде́ц на́ших в позна́ние Твоея́ и́стины; и да́руй нам про́чее настоя́щаго дне ми́рное и безгре́шное, и все вре́мя живота́ на́шего, моли́твами святы́я Богоро́дицы, и всех святы́х Твои́х.
Возглас:
Я́ко Твоя́ держа́ва и Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
И по возгласе, стихословится:
Наде́ющиися на Го́спода:
Диакон:
Па́ки и па́ки ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Молитва третияго антифона:
Го́споди Бо́же наш, помяни́ нас, гре́шных и непотре́бных раб Твои́х, внегда́ призыва́ти нам свято́е и покланя́емое и́мя Твое́, и не посрами́ нас от ча́яния ми́лости Твоея́; но да́руй нам, Го́споди, вся я́же ко спасе́нию проше́ния, и сподо́би нас люби́ти и боя́тися Тебе́ от всего́ се́рдца на́шего, и твори́ти во всех во́лю Твою́.
Возглас:
Я́ко благ и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И по возгласе, стихословится:
Из глубины́ воззва́х к Тебе́:
Диакон:
Па́ки и па́ки ми́ром Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Пресвяту́ю, пречи́стую, преблагослове́нную, сла́вную Влады́чицу на́шу Богоро́дицу и Присноде́ву Мари́ю со все́ми святы́ми помяну́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник возглашает:
Я́ко Ты еси́ Бог наш, Бог ми́ловати и спаса́ти, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
И поется: Го́споди, воззва́х к Тебе́:
И диакон кадит по чину. Вход с кадильницею, без Евангелиа. Егда же имать честися Евангелие, в празднование храма, или святаго, тогда вход творит со Евангелием.
Молитва входа:
Ве́чер и зау́тра и полу́дне, хва́лим, благослови́м, благодари́м и мо́лимся Тебе́, Влады́ко всех: испра́ви моли́тву на́шу, я́ко кади́ло пред Тобо́ю, и не уклони́ се́рдец на́ших в словеса́ или́ в помышле́ния лука́вствия, но изба́ви нас от всех ловя́щих ду́ши на́ша, я́ко к Тебе́, Го́споди Го́споди, о́чи наши, и на Тя упова́хом, да не посрами́ши нас, Бо́же наш. Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в. Ами́нь.
По конце же стихир, глаголет диакон, или священник возгласно:
Прему́дрость, про́сти.
И поют лики: Све́те ти́хий:
Диакон: Во́нмем.
Священник: Мир всем.
Лик: И ду́хови твоему́.
Диакон: Прему́дрость.
Чтец: Проки́мен:
Диакон: Прему́дрость.
Чтец: Бытия́ чте́ние:
Диакон: Во́нмем.
И Бытие:
Диакон: Прему́дрость.
И вторый прокимен.
Посем возглашает диакон: Повели́те.
Священник же, взем обема рукама кадильницу и свещник со свещею, стоит пред святою трапезою, зря к востоком, и назнаменуя крест, глаголет:
Прему́дрость, про́сти.
Таже обратяся на запад к народу, глаголет:
Све́т Христо́в просвеща́ет всех.
Чтец: При́тчей чте́ние.
Диакон: Во́нмем. И притча.
И по исполнении, глаголет священник:
Мир ти́.
И чтец: И ду́хови твоему́.
Диакон: Прему́дрость.
Чтец поет:
Да испра́вится моли́тва моя́, / я́ко кади́ло пред Тобо́ю, / воздея́ние руку́ мое́ю, / же́ртва вече́рняя.
И по пении чтеца, лик поет тоже.
Таже чтец, стих 1: Го́споди, воззва́х к Тебе́, услы́ши мя, / вонми́ гла́су моле́ния моего́, / внегда́ воззва́ти ми к Тебе́.
Лик: Да испра́вится:
Чтец, стих 2: Положи́, Го́споди, хране́ние усто́м мои́м, / и дверь огражде́ния о устна́х мои́х.
Лик: Да испра́вится:
Чтец, стих 3: Не уклони́ се́рдце мое́ в словеса́ лука́вствия, / непщева́ти вины́ о гресе́х.
Лик: Да испра́вится:
И паки чтец поет: Да испра́вится моли́тва моя́, / я́ко кади́ло пред Тобо́ю.
И лик поет: Воздея́ние руку́ мое́ю, / же́ртва вече́рняя.
Подобает ведати, егда чтец поет: Да испра́вится моли́тва моя́, я́ко кади́ло пред Тобо́ю: вси людие сущии во храме и во олтаре, стоят на коленах молящеся. Егда же начнет: Воздея́ние руку́ мое́ю: востают. На прочиих же стисех, при пении Да испра́вится: егда который лик поет, и вся страна стоит, вторый же лик и страна народа колена приклоняют. Иерей же, стоя во олтаре пред святою трапезою, прием кадильницу с фимиамом, кадит. Егда же чтец поет последнее Да испра́вится, тогда и сам иерей, отдав кадильницу диакону, приклоняет колена, моляся.
И по исполнении творим поклоны три:
Го́споди и Влады́ко живота́ моего́, дух пра́здности, уны́ния, любонача́лия, и праздносло́вия не даждь ми. Поклон.
Дух же целому́дрия, смиренному́дрия, терпе́ния, и любве́, да́руй ми рабу́ Твоему́. Поклон.
Ей, Го́споди Царю́, да́руй ми зре́ти моя́ прегреше́ния, и не осужда́ти бра́та моего́, я́ко благослове́н еси́ во ве́ки веко́в, ами́нь. Поклон.
(Аще празднуется святому, или храмовый праздник прилучится в постныя дни, тогда глаголет диакон, или иерей: Во́нмем, и чтец прокимен Апостола, и чтется Апостол, и Аллилуиа поется, и чтение Евангелия, таже ектения сия
По Да испра́вится: же, глаголет диакон ектению.
Рцем вси́ от всея́ души́, и от всего́ помышле́ния на́шего рцем.
Лик: Го́споди, поми́луй.
Го́споди Вседержи́телю, Бо́же оте́ц на́ших, мо́лим Ти ся, услы́ши и поми́луй.
Лик: Го́споди, поми́луй.
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о Вели́ком Господи́не и отце́ на́шем, Святе́йшем Патриа́рхе (имярек), и о господи́не на́шем преосвяще́ннейшем митрополи́те (или архиепи́скопе, или епи́скопе) (имя рек), и о всей во Христе́ бра́тии на́шей.
Лик: Го́споди, поми́луй, трижды.
Еще́ мо́лимся о Богохрани́мей стране́ на́шей, власте́х и во́инстве ея́, да ти́хое и безмо́лвное житие́ поживе́м во вся́ком благоче́стии и чистоте́.
Лик: Го́споди, поми́луй, трижды.
Еще́ мо́лимся о бра́тиях на́ших, свяще́нницех, священномона́сех, и всем во Христе́ бра́тстве на́шем.
Лик: Го́споди, поми́луй, трижды.
Еще́ мо́лимся о блаже́нных и приснопа́мятных святе́йших патриа́рсех правосла́вных и созда́телех свята́го хра́ма сего́ (аще во обители: святы́я оби́тели сея́), и о всех пре́жде почи́вших отце́х и бра́тиях, зде лежа́щих и повсю́ду, правосла́вных.
Лик: Го́споди, поми́луй, трижды.
Еще́ мо́лимся о ми́лости, жи́зни, ми́ре, здра́вии, спасе́нии, посеще́нии, проще́нии и оставле́нии грехо́в рабо́в Бо́жиих, бра́тии свята́го хра́ма сего́ (аще во обители: святы́я оби́тели сея́).
Лик: Го́споди, поми́луй, трижды.
Еще́ мо́лимся о плодонося́щих и доброде́ющих во святе́м и всечестне́м хра́ме сем, тружда́ющихся, пою́щих и предстоя́щих лю́дех, ожида́ющих от Тебе́ вели́кия и бога́тыя ми́лости.
Лик: Го́споди, поми́луй, трижды.
Молитва прилежнаго моления:
Го́споди Бо́же наш, приле́жное сие́ моле́ние приими́ от Твои́х раб, и поми́луй нас по мно́жеству ми́лости Твоея́, и щедро́ты Твоя́ низпосли́ на ны и на вся лю́ди Твоя́, ча́ющыя от Тебе́ бога́тыя ми́лости.
Возглашение:
Я́ко ми́лостив и человеколю́бец Бог еси́, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Паки диакон глаголет ектению:
Помоли́теся, оглаше́ннии, Го́сподеви.
Лик: Го́споди, поми́луй.
Ве́рнии, о оглаше́нных помо́лимся, да Госпо́дь поми́лует их.
Лик: Го́споди, поми́луй.
Огласи́т их сло́вом и́стины.
Лик: Го́споди, поми́луй.
Откры́ет им Ева́нгелие пра́вды.
Лик: Го́споди, поми́луй.
Соедини́т их святе́й Свое́й собо́рней и апо́стольстей Це́ркви.
Лик: Го́споди, поми́луй.
Спаси́, поми́луй, заступи́ и сохрани́ их, Бо́же, Твое́ю благода́тию.
Лик: Го́споди, поми́луй.
Оглаше́ннии, главы ва́ша Го́сподеви приклони́те.
Лик: Тебе́, Го́споди.
Молитва о оглашенных:
Бо́же, Бо́же наш, созда́телю и соде́телю всех, и́же всем хотя́й спасти́ся и в ра́зум и́стины приити́, при́зри на рабы́ Твоя́ оглаше́нныя, и изба́ви их дре́вния пре́лести и ко́зни сопроти́внаго: и призови́ их в жизнь ве́чную, просвеща́я их ду́ши и телеса́, и сопричита́я их слове́сному Твоему́ ста́ду, на не́мже и́мя Твое́ свято́е нарица́ется.
Возгласно:
Да и ти́и с на́ми сла́вят пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Паки диакон:
Ели́цы оглаше́ннии, изыди́те, оглаше́ннии изыди́те, ели́цы оглаше́ннии, изыди́те. Да ни кто от оглаше́нных, ели́цы ве́рнии, па́ки и па́ки ми́ром Го́споду помо́лимся.
Лик: Го́споди, поми́луй.
Зри. Сия точию глаголются до среды четвертыя седмицы поста. От среды же средопостныя, по еже рещи священнику: Да и ти́и с на́ми сла́вят: глаголются и сия диаконства от диакона, на Преждеосвященных точию Литургиах, аще и празднуемый день, кроме суббот и недель.
Ели́цы оглаше́ннии, изыди́те, оглаше́ннии изыди́те. Ели́цы ко просвеще́нию, изыди́те. Помоли́теся и́же ко просвеще́нию.
Лик: Го́споди, поми́луй.
Ве́рнии, о и́же ко свято́му просвеще́нию гото́вящихся бра́тиях и спасе́нии их, Го́споду помо́лимся.
Лик: Го́споди, поми́луй.
Я́ко да Госпо́дь Бог наш утверди́т их и укрепи́т.
Лик: Го́споди, поми́луй.
Просвети́т их просвеще́нием ра́зума и благоче́стия.
Лик: Го́споди, поми́луй.
Сподо́бит их во вре́мя благопотре́бно ба́ни пакибытия́, оставле́ния грехо́в и оде́жди нетле́ния.
Лик: Го́споди, поми́луй.
Породи́т их водо́ю и Ду́хом.
Лик: Го́споди, поми́луй.
Да́рует им соверше́ние ве́ры.
Лик: Го́споди, поми́луй.
Сопричте́т их свято́му Своему́ и избра́нному ста́ду.
Лик: Го́споди, поми́луй.
Спаси́, поми́луй, заступи́ и сохрани́ их, Бо́же, Твое́ю благода́тию.
Лик: Го́споди, поми́луй.
И́же ко просвеще́нию, главы ва́ша Го́сподеви приклони́те.
Лик: Тебе́, Го́споди.
Молитва о готовящихся ко святому просвещению:
Яви́, Влады́ко, лице́ Твое́ на и́же ко свято́му просвеще́нию гото́вящихся и жела́ющих грехо́вную скве́рну оттрясти́. Озари́ их помышле́ние, извести́ я́ в ве́ре, утверди́ в наде́жди, соверши́ в любви́, у́ды че́стны Христа́ Твоего́ покажи́, да́вшаго Себе́ избавле́ние о душа́х на́ших.
Возглас:
Я́ко Ты еси́ просвеще́ние на́ше, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Диакон:
Ели́цы ко просвеще́нию, изыди́те, и́же ко просвеще́нию, изыди́те, ели́цы оглаше́ннии, изыди́те. Да никто́ от оглаше́нных, ели́цы ве́рнии, па́ки и па́ки ми́ром Го́споду помо́лимся.
Лик: Го́споди, поми́луй.
Даже до зде, яже от среды средопостныя.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Диакон: Прему́дрость.
Молитва верных первая:
Бо́же вели́кий и хва́льный, и́же животворя́щею Христа́ Твоего́ сме́ртию в нетле́ние нас от тле́ния преста́вивый, Ты вся на́ша чу́вства стра́стнаго умерщвле́ния свободи́, блага́го тем влады́ку вну́тренний по́мысл приста́вив; и о́ко у́бо да неприо́бщно бу́дет вся́каго лука́ваго зре́ния, слух же словесе́м пра́здным невхо́ден, язы́к же да очи́стится от глаго́л неподо́бных. Очи́сти же на́ша устне́, хва́лящия Тя, Го́споди; ру́ки на́ша сотвори́ злы́х у́бо оша́ятися дея́ний, де́йствовати же то́чию я́же Тебе́ благоуго́дная, вся на́ша у́ды и мысль Твое́ю утвержда́я благода́тию.
Священник возглашает:
Я́ко подоба́ет Тебе́ вся́кая сла́ва, честь и поклоне́ние, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Диакон:
Па́ки и па́ки ми́ром Го́споду помо́лимся.
Лик: Го́споди, поми́луй.
Егда священник един служит, сия не глаголет:
О свы́шнем ми́ре и спасе́нии душ на́ших, Го́споду помо́лимся.
Лик: Го́споди, поми́луй.
О ми́ре всего́ мiра, благостоя́нии святы́х Бо́жиих церкве́й и соедине́нии всех, Го́споду помо́лимся.
Лик: Го́споди, поми́луй.
О святе́м хра́ме сем и с ве́рою, благогове́нием и стра́хом Бо́жиим входя́щих в онь, Го́споду помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Прему́дрость.
Молитва верных вторая:
Влады́ко святы́й, преблаги́й, мо́лим Тя, в ми́лости бога́таго, ми́лостива бы́ти нам, гре́шным, и досто́йны нас сотвори́ подъя́тия Единоро́днаго Твоего́ Сы́на и Бо́га на́шего, Царя́ Сла́вы. Се бо пречи́стое Его́ Те́ло и животворя́щая Кровь, в настоя́щий час входя́щия, на та́йней сей предложи́тися и́мут трапе́зе, от мно́жества Во́инства небе́снаго неви́димо дориноси́ма. И́хже прича́стие неосужде́нно нам да́руй, да те́ми мы́сленным о́ком озаря́еми, сы́нове све́та и дне бу́дем.
Священник возглашает:
По да́ру Христа́ Твоего́, с Ни́мже благослове́н еси́, со Пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
И поется:
Ны́не Си́лы Небе́сныя с на́ми неви́димо слу́жат, / се бо вхо́дит Ца́рь Сла́вы, се́ же́ртва та́йная соверше́на дорино́сится. / Ве́рою и любо́вию присту́пим, / да причастницы жи́зни ве́чныя бу́дем. / Аллилу́иа, аллилу́иа, аллилу́иа.
Сему же певаему, входит диакон северною страною во святый олтарь и кадит святую трапезу, и святое предложение, и священника, и ставше вкупе, глаголют: Ны́не Си́лы Небе́сныя: трижды. И поклонившеся трижды, отходят и преносят Святыя Дары по обычаю, идуще же ничтоже глаголют. И вшед поставляет я священник по обычаю на святей трапезе, и покрывает воздухом, ничесоже глаголя над ними, точию кадит я.
Таже диакон, взем время, исходит на обычное место и глаголет диаконства:
Испо́лним вече́рнюю моли́тву на́шу Го́сподеви.
Лик: Го́споди, поми́луй.
О предложе́нных и Преждеосвяще́нных Честны́х Даре́х, Го́споду помо́лимся.
Лик: Го́споди, поми́луй.
Я́ко да человеколю́бец Бог наш, прие́м я́ во святы́й и пренебе́сный и мы́сленный Свой же́ртвенник, в воню́ благоуха́ния духо́внаго, возниспо́слет нам Боже́ственную благода́ть и дар Свята́го Ду́ха, помо́лимся.
Лик: Го́споди, поми́луй.
О изба́витися нам от вся́кия ско́рби, гне́ва и ну́жды, Го́споду помо́лимся.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Ве́чера всего́ соверше́нна, свя́та, ми́рна и безгре́шна, у Го́спода про́сим.
Лик: Пода́й, Го́споди.
А́нгела ми́рна, ве́рна наста́вника, храни́теля душ и теле́с на́ших, у Го́спода про́сим.
Лик: Пода́й, Го́споди.
Проще́ния и оставле́ния грехо́в и прегреше́ний на́ших, у Го́спода про́сим.
Лик: Пода́й, Го́споди.
До́брых и поле́зных душа́м нашим, и ми́ра мiрови, у Го́спода про́сим.
Лик: Пода́й, Го́споди.
Про́чее вре́мя живота́ на́шего в ми́ре и покая́нии сконча́ти, у Го́спода про́сим.
Лик: Пода́й, Го́споди.
Христиа́нския кончи́ны живота́ на́шего, безболе́знены, непосты́дны, ми́рны, и до́браго отве́та на стра́шнем суди́щи Христо́ве про́сим.
Лик: Пода́й, Го́споди.
Соедине́ние ве́ры и прича́стие Свята́го Ду́ха испроси́вше, са́ми себе́, и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
Священник молится:
И́же неизрече́нных и неви́димых Та́ин, Бо́же, у Него́же суть сокро́вища прему́дрости и ра́зума утае́на. И́же служе́ние слу́жбы сея́ откры́вый нам, и положи́вый нас, гре́шных, за мно́гое Твое́ человеколю́бие, во е́же приноси́ти Тебе́ да́ры же и же́ртвы о на́ших гресе́х и о людски́х неве́дениих. Сам, неви́димый Царю́, творя́й вели́кая и неизсле́дованная, сла́вная же и изря́дная, и́мже несть числа́, при́зри на ны, недосто́йныя рабы Твоя́, и́же свято́му сему́ же́ртвеннику, а́ки херуви́мскому Твоему́ предстоя́щия престо́лу, на не́мже Единоро́дный Твой Сын и Бог наш, предлежа́щими стра́шными почива́ет Та́инствы. И вся́кия нас и ве́рныя лю́ди Твоя́ свободи́в нечистоты́, освяти́ всех нас ду́ши и телеса́ освяще́нием неотъе́млемым. Да чи́стою со́вестию, непосра́мленным лице́м, просвеще́нным се́рдцем Боже́ственных сих причаща́ющеся Святы́нь, и от них оживотворя́еми, соедини́мся самому́ Христу́ Твоему́, и́стинному Бо́гу на́шему, ре́кшему: яды́й Плоть Мою́ и пия́й Кровь Мою́ во Мне пребыва́ет, и Аз в нем. Я́ко да все́льшуся в нас и ходя́щу Сло́ву Твоему́, Го́споди, бу́дем храм Пресвята́го и покланя́емаго Твоего́ Ду́ха, изба́влени вся́кия диа́вольския ко́зни, дея́нием, или́ сло́вом, или́ мы́слию де́йствуемыя, и получи́м обетова́нная нам блага́я, со все́ми святы́ми Твои́ми, от ве́ка Тебе́ благоугоди́вшими.
Священник возглашает:
И сподо́би нас, Влады́ко, со дерзнове́нием, неосужде́нно сме́ти призыва́ти Тебе́, Небе́снаго Бо́га Отца́, и глаго́лати.
Людие: О́тче наш:
Священник возглашает:
Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Священник: Мир всем.
Лик: И ду́хови твоему́.
Диакон: Главы́ на́ша Го́сподеви прикло́ним.
Лик: Тебе́, Го́споди.
Священник преклоняся молится:
Бо́же, еди́ный благи́й и благоутро́бный, и́же в высо́ких живы́й и на смире́нныя призира́яй, при́зри благоутро́бным о́ком на вся лю́ди Твоя́, и сохрани́ их. И сподо́би вся ны неосужде́нно причасти́тися животворя́щих Твои́х сих Та́ин. Тебе́ бо своя́ подклони́хом главы́, ча́юще от Тебе́ бога́тыя ми́лости.
Возглас:
Благода́тию, и щедро́тами, и человеколю́бием Единоро́днаго Сы́на Твоего́, с Ни́мже благослове́н еси́, со Пресвяты́м и Благи́м и Животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Священник молится:
Вонми́, Го́споди Иису́се Христе́, Бо́же наш, от свята́го жили́ща Твоего́, и от престо́ла сла́вы Ца́рствия Твоего́, и прииди́ во е́же освяти́ти нас, и́же горе́ со Отце́м седя́й, и зде нам неви́димо спребыва́яй. И сподо́би держа́вною Твое́ю руко́ю препода́ти нам пречи́стое Те́ло Твое́ и Честну́ю Кровь, и на́ми всем лю́дем.
По молитве же священник и диакон покланяются трижды, глаголюще: Бо́же, очи́сти мя, гре́шнаго.
Вземлет же священник покровы от Святых Даров, и покрывает я́ возду́хом. Егда же имать вознести Святый Хлеб, не открывает Святая, но еще покровенным Божественным сущим Даром, вносит священник руку свою со страхом многим, и прикасается Божественному Хлебу со благоговением и страхом.
Глаголющу диакону: Во́нмем.
Возглашает священник:
Преждеосвяще́нная Свята́я святы́м.
Лик: Еди́н свят, / еди́н Госпо́дь / Иису́с Христо́с, / во сла́ву Бо́га Отца́. / Ами́нь.
Таже священник отлагает святый воздух и творит по обычаю святое причастие Божественных Даров.
Лик же поет киноник: Вкуси́те и ви́дите, я́ко благ Госпо́дь. / Аллилу́иа, аллилу́иа, аллилу́иа.
(Аще святаго, или храма чтен Апостол и Евангелие, и другий киноник поется, иже указан.)
Священник отлагает святый возду́х, диакон же входит во святый олтарь, и став близ священника, глаголет:
Раздроби́, влады́ко, Святы́й Хлеб.
Священник раздробляет его со многим вниманием, на четыри части, глаголя:
Раздробля́ется и разделя́ется А́гнец Бо́жий, раздробля́емый и неразделя́емый, всегда́ ядо́мый и никогда́же иждива́емый, но причаща́ющияся освяща́яй.
И влагает частицу в потир, ничтоже глаголя, и диакон вливает теплоту в потир, ничтоже глаголя, и стоит мало подале.
Священник же глаголет:
Диа́коне приступи́.
И пришед диакон, творит поклон благоговейно, прося прощения, и глаголет:
Се́ прихожду́ к безсме́ртному Царю́ и Бо́гу на́шему. И: Препода́ждь ми, влады́ко, честно́е и свято́е Те́ло и Кровь Го́спода и Бо́га и Спа́са на́шего Иису́са Христа́.
Священник же, взем Святых Таин едину частицу, дает диакону, глаголя:
Имярек, священнодиа́кону, преподае́тся честно́е и свято́е и пречи́стое Те́ло и Кровь Го́спода и Бо́га и Спа́са на́шего Иису́са Христа́, во оставле́ние грехо́в его́ и в жизнь ве́чную.
И целовав диакон подающую ему руку, отходит и стоит созади святыя трапезы, и приклонив главу, молится, яко и священник, глаголя:
Ве́рую, Го́споди, и прочая.
Подобне взем и священник едину частицу Святых Таин, глаголет:
Честно́е и пресвято́е Те́ло и Кровь Го́спода и Бо́га и Спа́са на́шего Иису́са Христа́ преподае́тся мне, имярек, свяще́ннику, во оставле́ние грехо́в мои́х и в жизнь ве́чную.
И приклонив главу, молится, глаголя:
Ве́рую, Го́споди, и испове́дую: И: Ве́чери Твоея́ та́йныя: И: Да не в су́д, или́ во осужде́ние: все до конца.
И тако причащаются Святых Таин, со страхом и всяцем утверждением. Таже взем священник гу́бу, отирает руку, глаголя:
Сла́ва Тебе́ Бо́же: трижды.
И целовав гу́бу, полагает на место. Таже вземлет святый потир с покровцем обема рукама, пиет из него, ничтоже глаголя. Тако устне и святый потир отирает покровцем иже в руках, и поставляет его на святую трапезу. И прием анафору умывает руки и устне, и став мало ко стране, глаголет молитву благодарения: Благодари́м Тя, Спа́са всех Бо́га: до конца (стр. PAGEREF _Ref350446384 \h 149 08D0C9EA79F9BACE118C8200AA004BA90B02000000080000000E0000005F005200650066003300350030003400340036003300380034000000 ).
Диакон же тогда из чаши не пиет, но по заамвонней молитве и по потреблении оставшихся частиц Святых Таин. (Аще же служит един иерей без диакона, и той, по причащении Святых Таин, из чаши не пиет, но по совершении Литургии и по потреблении Святых Таин. Ибо аще и священно есть вложением частицы вино, но не пресущественно в Кровь Божественную, понеже над ним словеса священия не чтошася зде, яко бывает в Литургиах Василия Великаго и Иоанна Златоустаго.) Диакон же, взем святый дискос, надносит верху святаго потира, и спрятает Святая, ничтоже глаголя, и поклонився трижды, отверзает царская врата, и глаголет:
Со стра́хом Бо́жиим и ве́рою приступи́те.
Лик же поет: Благословлю́ Го́спода на вся́кое вре́мя, / хвала́ Его́ во усте́х мои́х.
Посем священник глаголет:
Спаси́, Бо́же, лю́ди Твоя́ и благослови́ достоя́ние Твое́.
И лик поет: Хлеб Небе́сный и Ча́шу Жи́зни вкуси́те / и ви́дите, я́ко благ Госпо́дь. / Аллилу́иа, аллилу́иа, аллилу́иа.
И покадив Святая трижды, священник отдает кадило диакону, и взем святый дискос поставляет на главу диаконю, и диакон, взем и со благоговением, зря вне ко дверем, ничтоже глаголя, отходит ко предложению и поставляет и. Священник же, поклонився, взем святый потир и обращься ко дверем, зрит к людем, глаголя тайно:
Благослове́н Бог наш:
И возгласно:
Всегда́, ны́не и при́сно, и во ве́ки веко́в.
И относят Святая к жертвеннику.
Лик: Ами́нь.
Да испо́лнятся уста́ на́ша / хвале́ния Твоего́ Го́споди, / я́ко да пое́м сла́ву Твою́, / я́ко сподо́бил еси́ нас причасти́тися / святы́м Твои́м, Боже́ственным, безсме́ртным и животворя́щим Та́йнам, / соблюди́ нас во Твое́й святы́ни / весь день поуча́тися пра́вде Твое́й. / Аллилу́иа, аллилу́иа, аллилу́иа.
Диакон глаголет:
Про́сти прии́мше Боже́ственных, святы́х, пречи́стых, безсме́ртных, небе́сных и животворя́щих, стра́шных Христо́вых Та́ин, досто́йно благодари́м Го́спода.
Лик: Го́споди, поми́луй.
Заступи́, спаси́, поми́луй и сохрани́ нас, Бо́же, Твое́ю благода́тию.
Лик: Го́споди, поми́луй.
Ве́чера всего́ соверше́нна, свя́та, ми́рна и безгре́шна испроси́вше, са́ми себе́ и друг дру́га, и весь живо́т наш Христу́ Бо́гу предади́м.
Лик: Тебе́, Го́споди.
По святом же причащении священник молится тайно:
Благодари́м Тя, Спа́са всех Бо́га, о всех, и́хже по́дал еси́ нам благи́х, и о прича́стии свята́го Те́ла и Кро́ве Христа́ Твоего́, и мо́лим Ти ся, Влады́ко человеколю́бче: сохрани́ нас под кро́вом крилу́ Твое́ю, и да́ждь нам да́же до после́дняго на́шего издыха́ния, досто́йне причаща́тися святы́нь Твои́х, в просвеще́ние души́ и те́ла, в Ца́рства Небе́снаго насле́дие.
Священник возглашает:
Я́ко Ты еси́ освяще́ние на́ше, и Тебе́ сла́ву возсыла́ем, Отцу́, и Сы́ну, и Свято́му Ду́ху, ны́не и при́сно, и во ве́ки веко́в.
Лик: Ами́нь.
Иерей: С ми́ром изы́дем.
Лик: О и́мени Госпо́дни.
Диакон: Го́споду помо́лимся.
Лик: Го́споди, поми́луй.
Молитва заамвонная, возглашаемая от священника:
Влады́ко Вседержи́телю, и́же всю тварь прему́дростию соде́лавый, и неизрече́нным Твои́м про́мыслом и мно́гою бла́гостию введы́й нас в пречестны́я дни сия́, ко очище́нию душа́м и те́лом, к воздержа́нию страсте́й, к наде́жди воскре́сения. И́же четы́редесятми де́ньми скрижа́ли вручи́в, богоначерта́нная пи́смена, уго́днику Твоему́ Моисе́ови, пода́ждь и нам, Бла́же, по́двигом до́брым подвиза́тися, тече́ние поста́ соверши́ти, ве́ру неразде́льну соблюсти́, главы́ неви́димых змие́в сокруши́ти, победи́телем же греха́ яви́тися, и неосужде́нно дости́гнути поклони́тися и свято́му воскре́сению. Я́ко благослови́ся и просла́вися пречестно́е и великоле́пое и́мя Твое́, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Лик: Ами́нь.
Бу́ди и́мя Госпо́дне благослове́но: трижды.
Сла́ва, и ны́не, псалом 33: Благословлю́ Го́спода:
Молитва глаголема, внегда потребити Святая:
Го́споди Бо́же наш, введы́й нас во всече́стныя дни сия́, и о́бщники нас сотвори́в стра́шных Твои́х Та́ин, совокупи́ нас слове́сному Твоему́ ста́ду и насле́дники покажи́ Ца́рствия Твоего́, ны́не и при́сно, и во ве́ки веко́в. Ами́нь.
Священник же исходит, и став на обычном месте, раздает антидор.
По скончании же псалма и раздаянии антидора, глаголет:
Благослове́ние Госпо́дне на вас, Того́ благода́тию и человеколю́бием, всегда́, ны́не и при́сно, и во ве́ки веко́в.
Лик: Ами́нь.
Священник: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не: Го́споди, поми́луй, трижды. Благослови́.
И посем творит отпуст:
Христо́с, и́стинный Бог наш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, (и прочая по дни: и святаго имярек, егоже есть храм, и егоже есть день), и́же во святы́х отца́ на́шего Григо́рия Двоесло́ва, Па́пы Ри́мскаго, и всех святы́х, поми́лует и спасе́т нас, я́ко благ и человеколю́бец.
Сице же творит отпуст до Страстныя седмицы: во Страстную бо седмицу свой отпуст глаголется. По отпусте же, молитвы благодарныя (стр. PAGEREF _Ref212690772 \h 53 08D0C9EA79F9BACE118C8200AA004BA90B02000000080000000E0000005F005200650066003200310032003600390030003700370032000000 ).
Ны́не отпуща́еши: Трисвятое. По О́тче наш:
Тропарь, глас 4:
И́же от Бо́га свы́ше Боже́ственную благода́ть восприе́м, сла́вне Григо́рие, / и Того́ си́лою укрепля́емь, ева́нгельски ше́ствовати изво́лил еси́. / Отону́дуже у Христа́ возме́здие трудо́в прия́л еси́, всеблаже́нне: / Его́же моли́, да спасе́т ду́ши на́ша.
Слава, кондак, глас 3:
Подобонача́льник показа́лся еси́ Нача́льника па́стырем Христа́, / и́ноков чреды́, о́тче Григо́рие, / ко огра́де небе́сней наставля́я, / и отту́ду научи́л еси́ ста́до Христо́во за́поведем Его́: / ны́не же с ни́ми ра́дуешися, / и лику́еши в небе́сных кро́вех.
И ныне, Богородичен:
Предста́тельство христиа́н непосты́дное, / хода́тайство ко Творцу́ непрело́жное, / не пре́зри гре́шных моле́ний гла́сы, / но предвари́, я́ко Блага́я, на по́мощь нас, ве́рно зову́щих Ти: / ускори́ на моли́тву и потщи́ся на умоле́ние, / предста́тельствующи при́сно, Богоро́дице, чту́щих Тя.
Конец Божественныя Литургии Преждеосвященных.
Чин литии о усопших 
Священник: Благослове́н Бог наш всегда́, ны́не и при́сно, и во ве́ки веко́в.
Чтец: Ами́нь. Трисвятое. Пресвята́я Тро́ице: О́тче наш:
Священник: Я́ко Твое́ есть Ца́рство, и си́ла, и сла́ва, Отца́, и Сы́на, и Свята́го Ду́ха, ны́не и при́сно, и во ве́ки веко́в.
Чтец: Ами́нь. Го́споди, поми́луй, 12. Сла́ва, и ны́не: Прииди́те, поклони́мся: трижды.
Таже псалом 90.
Живы́й в по́мощи Вы́шняго, в кро́ве Бо́га небе́снаго водвори́тся. Рече́т Го́сподеви: засту́пник мой еси́ и прибе́жище мое́, Бог мой, и упова́ю на Него́. Я́ко Той изба́вит тя от се́ти ло́вчи, и от словесе́ мяте́жна, плещма́ Свои́ма осени́т тя, и под криле́ Его́ наде́ешися, ору́жием обы́дет тя и́стина Его́. Не убои́шися от стра́ха нощна́го, от стрелы́ летя́щия во дни, от ве́щи во тьме преходя́щия, от сря́ща и бе́са полу́деннаго. Паде́т от страны́ твое́й ты́сяща, и тьма одесну́ю тебе́, к тебе́ же не прибли́жится, оба́че очи́ма твои́ма смо́триши и воздая́ние гре́шников у́зриши. Я́ко Ты, Го́споди, упова́ние мое́; Вы́шняго положи́л еси́ прибе́жище твое́. Не прии́дет к тебе́ зло, и ра́на не прибли́жится телеси́ твоему́, я́ко А́нгелом Свои́м запове́сть о тебе́, сохрани́ти тя во всех путе́х твои́х. На рука́х во́змут тя, да не когда́ преткне́ши о ка́мень но́гу твою́; на а́спида и васили́ска насту́пиши, и попере́ши льва и зми́я. Я́ко на Мя упова́, и изба́влю и́; покры́ю и́, я́ко позна́ и́мя Мое́. Воззове́т ко Мне, и услы́шу его́, с ним есмь в ско́рби, изму́ его́ и просла́влю его́, долгото́ю дней испо́лню его́ и явлю́ ему́ спасе́ние Мое́.
СЛАВА, И НЫНЕ: Аллилу́иа, аллилу́иа, аллилу́иа, сла́ва Тебе́, Бо́же. Трижды.
И абие поют тропари сия. Глас 4:
Со ду́хи пра́ведных сконча́вшихся, / ду́ши раб Твои́х, Спа́се, упоко́й, / сохраня́я их во блаже́нной жи́зни, / я́же у Тебе́, Человеколю́бче.
В поко́ищи Твое́м, Го́споди, / иде́же вси святи́и Твои́ упокоева́ются, / упоко́й и ду́ши раб Твои́х, / я́ко Еди́н еси́ Человеколю́бец.
СЛАВА: Ты еси́ Бог соше́дый во ад, и у́зы окова́нных разреши́вый, / Сам и ду́ши раб Твои́х упоко́й.
И НЫНЕ: Еди́на чи́стая и непоро́чная Де́во, Бо́га без се́мене ро́ждшая, / моли́ спасти́ся душа́м их.
Диакон глаголет:
Поми́луй нас, Бо́же, по вели́цей ми́лости Твое́й, мо́лим Ти ся, услы́ши и поми́луй.
Лик: Го́споди, поми́луй, трижды.
Еще́ мо́лимся о упокое́нии душ усо́пших рабо́в Бо́жиих имярек], и о е́же прости́тися им вся́кому прегреше́нию, во́льному же и нево́льному.
Лик: Го́споди, поми́луй, трижды.
Я́ко да Госпо́дь Бог учини́т ду́ши их иде́же пра́веднии упокоя́ются.
Лик: Го́споди, поми́луй, трижды.
Ми́лости Бо́жия, Ца́рства Небе́снаго и оставле́ния грехо́в их, у Христа́, безсме́ртнаго Царя́ и Бо́га на́шего, про́сим.
Лик: Пода́й, Го́споди.
Священник: Го́споду помо́лимся.
Лик: Го́споди, поми́луй.
Священник глаголет молитву сию:
Бо́же духо́в и вся́кия пло́ти, сме́рть попра́вый и диа́вола упраздни́вый, и живо́т мiру Твоему́ дарова́вый: Сам, Го́споди, упоко́й ду́ши усо́пших рабо́в Твои́х имярек], в ме́сте све́тле, в ме́сте зла́чне, в ме́сте поко́йне, отню́дуже отбеже́ боле́знь, печа́ль и воздыха́ние. Вся́кое согреше́ние, соде́янное и́ми сло́вом, или́ де́лом, или́ помышле́нием, я́ко благи́й человеколю́бец Бог, прости́, я́ко несть челове́к, и́же жив бу́дет и не согреши́т. Ты бо Еди́н кроме́ греха́, пра́вда Твоя́ пра́вда во ве́ки, и сло́во Твое́ и́стина.
Возглас: Я́ко Ты еси́ воскресе́ние и живо́т, и поко́й усо́пших рабо́в Твои́х имярек], Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в.
Лик: Ами́нь.
Священник: Сла́ва Тебе́, Христе́ Бо́же, упова́ние на́ше, сла́ва Тебе́.
Лик: Сла́ва, и ны́не: Го́споди, поми́луй, трижды. Благослови́.
Иерей отпуст:
Живы́ми и ме́ртвыми облада́яй, воскресы́й из ме́ртвых, Христо́с, и́стинный Бог наш, моли́твами Пречи́стыя Своея́ Ма́тере, святы́х сла́вных и всехва́льных Апо́стол, преподо́бных и богоно́сных оте́ц на́ших и всех святы́х, ду́ши от нас преста́вльшихся рабо́в Свои́х имярек], в селе́ниих пра́ведных учини́т, в не́дрех Авраа́ма упоко́ит и с пра́ведными причте́т, и нас поми́лует, я́ко Благ и Человеколю́бец.
Лик: Ами́нь.
И по отпусте иерей возглашает:
Во блаже́нном успе́нии ве́чный поко́й пода́ждь, Го́споди, усо́пшим рабо́м Твои́м имярек], и сотвори́ им ве́чную па́мять.
Певцы поют: Ве́чная па́мять, трижды.
Молитва разрешительная от иерея над преставльшимся чадом чтомая 
Госпо́дь наш Иису́с Христо́с, Боже́ственною Свое́ю благода́тию, да́ром же и вла́стию, да́нною святы́м Его́ ученико́м и Апо́столом, во е́же вяза́ти и реши́ти грехи́ челове́ков (рек им: приими́те Ду́ха Свята́го, и́хже отпустите́ грехи́, отпу́стятся им; и́хже удержите́, удержа́тся; и ели́ка а́ще свя́жете и разрешите́ на земли́, бу́дут свя́зана и разреше́на и на Небеси́); от о́нех же и на ны друг другоприима́тельно прише́дшею, да сотвори́т чрез мене́, смире́ннаго, проще́но и сие́ по ду́ху ча́до (имярек) от всех, ели́ка я́ко челове́к согреши́ Бо́гу сло́вом или́ де́лом, или́ мы́слию, и все́ми свои́ми чу́вствы, во́лею или́ нево́лею, ве́дением или́ неве́дением; а́ще же под кля́твою или́ отлуче́нием архиере́йским или иере́йским бысть, или а́ще кля́тву отца́ своего́ или́ ма́тере своея́ наведе́ на ся, или́ своему́ прокля́тию подпаде́, или́ кля́тву преступи́, или́ ины́ми не́киими грехи́ я́ко челове́к связа́ся, но о всех сих се́рдцем сокруше́нным пока́яся, и от тех всех вины́ и ю́зы да разреши́т его́ [или ю]; ели́ка же за не́мощь естества́ забве́нию предаде́, и та вся да прости́т ему́ [или ей], человеколю́бия ра́ди Своего́, моли́твами Пресвяты́я и Преблагослове́нныя Влады́чицы на́шея Богоро́дицы и Присноде́вы Мари́и, святы́х сла́вных и всехва́льных Апо́стол, и всех святы́х, ами́нь.
Молитва над кутиею (коливом) в память усопших 
Го́споди Бо́же наш, упова́ние всех призыва́ющих Тя и почита́ющих и́мя Твое́ Пресвято́е, и́же в па́мять почи́вшаго раба́ Твоего́ (имярек) во святе́й це́ркви Твое́й предложе́нное ко́ливо и приноше́ния сия́ благослови́. И его́же ра́ди сия́ принесе́нна суть, во стране́ живы́х всели́, ослабле́ние тому́ и согреше́нием проще́ние пода́ждь. Ей, Влады́ко, челове́ческую не́мощь све́дый, не вни́ди в суд с рабо́м Твои́м, и́же с ве́рою и наде́ждею к Тебе́ пресе́льшемуся. Даждь нам твори́ти во святы́ни за́поведи Твоя́ и помина́ти всех от ве́ка Тебе́ преста́вльшихся в наде́жди воскресе́ния и жи́зни ве́чныя. Я́ко Ты еси́ воскресе́ние и живо́т, и поко́й усо́пших рабо́в Твои́х, Христе́ Бо́же наш, и Тебе́ сла́ву возсыла́ем, со безнача́льным Твои́м Отце́м, и с пресвяты́м и благи́м и животворя́щим Твои́м Ду́хом, ны́не и при́сно, и во ве́ки веко́в. Ами́нь.
Молитва во еже благословити брашна мяса, во святую и великую Неделю Пасхи 
Творит иерей: Благослове́н Бог наш: Христо́с воскре́се: трижды. Таже: Го́споду помо́лимся. Го́споди поми́луй.
При́зри Го́споди Иису́се Христе́ Бо́же наш, на бра́шна мяс, и освяти́ я́, я́коже освяти́л еси́ овна́, его́же Тебе́ приведе́ ве́рный Авраа́м, и а́гнца, его́же Тебе́ А́вель во всепло́дие принесе́: подо́бне и тельца́ упита́ннаго, его́же жре́ти повеле́л еси́ сы́нови Твоему́ заблу́ждшему, и па́ки к Тебе́ возвра́щшемуся: да я́коже той сподо́бися Твоея́ бла́гости наслади́тися, си́це и освяще́нных от Тебе́, и благослове́нных наслади́мся в пи́щу всех нас.
Ты бо еси́ и́стинная пи́ща, и пода́тель благи́х, и Тебе́ сла́ву возсыла́ем со Безнача́льным Твои́м Отце́м, и Пресвяты́м, и Благи́м, и Животворя́щим Твои́м Ду́хом, ны́не и при́сно и во ве́ки веко́в. Ами́нь.
Молитва во еже благословити сыр и яица во святую и великуЮ Неделю Пасхи 
Го́споду помо́лимся. Го́споди поми́луй.
Влады́ко Го́споди Бо́же наш, зижди́телю и соде́телю всех, благослови́ млеко́ огусте́вшее, с ни́мже и я́ица, и нас соблюди́ во бла́гости Твое́й, я́ко да причаща́ющеся их, Твои́х незави́стно пода́тельных даро́в испо́лнимся, и неизглаго́ланныя Твоея́ бла́гости.
Я́ко Твоя́ держа́ва, и Твое́ есть Ца́рство, и си́ла, и сла́ва, Отца́ и Сы́на и Свята́го Ду́ха, ны́не и при́сно и во ве́ки веко́в. Ами́нь.
Молитва на благословение артоса во святую Неделю Пасхи 
Принесен бывает артос, сиесть хлеб на сие приуготовленный, и на нем крест написанный обычно, к иерею в олтарь, по совершении Божественныя Литургии и по заамвонней молитве, рекшу диакону:
Го́споду помо́лимся. И клиру: Го́споди, поми́луй.
Чтет над ним иерей молитву сию:
Бо́же всеси́льный и Го́споди Вседержи́телю, и́же рабо́м Твои́м Моисе́ом во исхо́де Изра́илеве от Еги́пта, и в освобожде́нии люде́й Твои́х от го́рькия рабо́ты фарао́новы, а́гнца закла́ти повеле́л еси́, прообразу́я на кресте́ закла́ннаго во́лею нас де́ля А́гнца, взе́млющаго всего́ мiра грехи́, возлю́бленнаго Сы́на Твоего́, Го́спода на́шего Иису́са Христа́. Ты и ны́не, смире́нно мо́лим Тя, при́зри на хлеб сей, и благослови́, и освяти́ его́. И́бо и мы, раби́ Твои́, в честь и сла́ву, и в воспомина́ние сла́внаго воскресе́ния того́жде Сы́на Твоего́ Го́спода на́шего Иису́са Христа́, И́мже от ве́чныя рабо́ты вра́жия и от а́довых нереши́мых уз разреше́ние, свобо́ду и преведе́ние улучи́хом, пред Твои́м вели́чеством ны́не во всесве́тлый сей, пресла́вный и спаси́тельный день Па́схи, сей прино́сим: нас же сего́ принося́щих, и того́ лобза́ющих, и от него́ вкуша́ющих, Твоему́ небе́сному благослове́нию прича́стники бы́ти сотвори́ и вся́кую боле́знь и неду́г от нас Твое́ю си́лою отжени́, здра́вие всем подава́я. Ты бо еси́ исто́чник благослове́ния и цельба́м пода́тель, и Тебе́ сла́ву возсыла́ем Безнача́льному Отцу́, со Единоро́дным Твои́м Сы́ном, и Пресвяты́м и Благи́м и Животворя́щим Твои́м Ду́хом, ны́не и при́сно и во ве́ки веко́в.
Лик: Ами́нь.
Абие же кропит артос священною водою, глаголя: Благословля́ется и освяща́ется а́ртос сей, окропле́нием воды́ сея́ свяще́нныя, во и́мя Отца́ и Сы́на и Свята́го Ду́ха. Ами́нь. Трижды.
И посем исходит, и полагает его на аналогии, людие же приемлюще антидор, лобзают артос.
Молитва на раздроблeние артоса в субботу Светлыя Недели 
По Божeственной литургии, принесeну бывшу артосу обычно в трапeзу, и отпевше трижды, Христо́с воскре́се: с поклонeнием, прочeтшу, О́тче нaш: и трапeзу благословившу обычно, диaкон глаголет:
Го́споду помо́лимся. И брaтия: Го́споди поми́луй.
Иерeй глаголет молитву сию над артосом:
Го́споди Иису́се Христе́, Бо́же нaш, Хле́бе а́нгельский, Хле́бе живота́ ве́чнаго, сошéдый с Небесе́, напитáвый нaс во всесве́тлыя сия́ дни пи́щею духо́вною Твои́х Боже́ственных благодея́ний, триднéвнаго рáди и спаси́тельнаго воскресе́ния, при́зри и ны́не, смирéнно мо́лим Тя, на мольбы́ и благодаре́ния на́ша. И я́коже благослови́л еси́ пять хле́бов в пусты́не, и ны́не благослови́ хлеб сeй, я́ко да вси вкушáющии от него́, телéснаго и душéвнаго благословéния и здрáвия сподо́бятся благодáтию и щедро́тами Твоего́ человеколю́бия. Ты бо еси́ освящéние нáше, и Тебе́ слáву возсылáем со безначáльным Твои́м Отцо́м, и всесвяты́м, и благи́м, и животворя́щим Твои́м Ду́хом, ны́не и при́сно, и во ве́ки веко́в.
Брaтия: Ами́нь.
Раздробив же артос обычно, раздаeт всем прeжде обеда. Может же раздробить его и на литургии по заамвонной молитве, и раздавaть верующим вместо антидора.
Молитва на благословение новаго меда в первый день августа 
Необыме́нный в ми́лости и неизрече́нный во щедро́тах, Го́споди Иису́се Христе́, ди́вен Сый во сла́ве и творя́й чудеса́. Ты, де́йством Свята́го Ду́ха иногда́ благослови́вый Изра́иля и его́ ме́дом насы́тивый от ка́мене, Сам и ны́не при́зри свы́ше на созда́ние Твое́ сие́, и благослове́нием Твои́м Небе́сным благослови́ и освяти́ со́ты пчел и от них мед, и пода́ждь ему́ де́йственну благода́ть, па́че всех соверше́нну, да всяк от него́ вкуша́яй, прие́мляй и яды́й обря́щет благополу́чное здра́вие, и пи́щею се́ю насы́тится, и испо́лнится вся́каго бла́га.
Я́ко Ты еси́ подава́яй вся́ческая блага́я и Тебе́ сла́ву возсыла́ем со безнача́льным Твои́м Отце́м и пресвяты́м и благи́м и животворя́щим Твои́м Ду́хом, ны́не, и при́сно, и во ве́ки веко́в. Ами́нь.
И кропит священною водою.
Молитва на благословение гроздия в шестый день августа 
Подобает ведати: Яко предание имамы от святых отец, от спасительнаго сего праздника Преображения снедати гроздие, идеже обретается, благословение приемше от иерея. Принесену бывшу гроздию в церковь и по анафоре раздроблену.
Глаголется же сия молитва на благословение гроздия от святителя или от иерея:
Го́споду помо́лимся. Го́споди поми́луй.
Бо́же, Спаси́телю наш, благоволи́вый виногра́д нарещи́ Единоро́днаго Твоего́ Сы́на, Го́спода Бо́га и Спа́са на́шего Иису́са Христа́, и Тем плод безсме́ртия нам дарова́, Сам и ны́не пло́дный сей виногра́д благослови́ и нас, рабы́ Твоя́, вкуша́ющия от него́, И́стиннаго Виногра́да прича́стники сотвори́, неврежде́нну жизнь на́шу сохрани́, и мир нам всегда́ да́руй, и ве́чными Твои́ми неотъе́млемыми дарова́нии жизнь на́шу украси́, моли́твами Пречи́стыя Влады́чицы на́шея Богоро́дицы и Присноде́вы Мари́и и всех Твои́х святы́х, от ве́ка Тебе́ благоугоди́вших, я́ко Благ и Человеколю́бец Бог еси́, и Тебе́ сла́ву возсыла́ем, Безнача́льному Отцу́, со Единоро́дным Твои́м Сы́ном и с Пресвяты́м, и Благи́м, и Животворя́щим Твои́м Ду́хом, ны́не, и при́сно, и во ве́ки веко́в. Ами́нь.
Молитва о приносящих начатки овощей 
Влады́ко Го́споди, Бо́же наш, Твоя́ от Твои́х приноси́ти Тебе́ по предложéнию комýждо повеле́вый, и ве́чных Твои́х благ воздая́ние сим дáруяй, и́же вдовы́ по си́ле приношéние благоуго́дно приéмый, приими́ и ны́не принесе́нная от раба́ Твоего́ или рабы́ Твоея́ имярек, и в ве́чных Твои́х сокро́вищах возложи́тися сим сподо́би. Дáруй ему́ ей] и мирски́хъ Твои́х благ оби́льное восприя́тие, со все́ми полéзными ему́ ей].
Я́ко благослови́ся и́мя Твое́, и просла́вися Твое́ Ца́рство, Отца́, и Сы́на, и Свята́го Ду́ха, ны́не и при́сно, и во ве́ки веко́в, ами́нь.
Молитва над всяким плодом
Го́споди, Бо́же наш, положи́вый ве́рующим в Тя по́льзование творе́нии Твои́ми, Сам благослови́ предлежа́щия плоды́ сия́ сло́вом Твои́м, мо́лимся Тебе́, ми́лостию и человеколю́бием Единоро́днаго Сы́на Твоего́, с Ни́мже благослове́н еси́, со Пресвяты́м, и Благи́м, и Животворя́щим Твои́м Ду́хом ны́не, и при́сно, и во ве́ки веко́в. Ами́нь.
